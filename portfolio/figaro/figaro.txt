<ATTO PRIMO>  (Camera non affatto ammobiliata, una sedia d'appoggio in mezzo) <SCENA I> (Figaro con una misura in mano e Susanna allo specchio che si sta mettendo un capellino ornato di fiori)  <N. 1 Duettino>  FIGARO (misurando)   Cinque... dieci.... venti... trenta... trentasei...quarantatre  SUSANNA  (specchiandosi)   Ora sì ch'io son contenta;  sembra fatto inver per me.  Guarda un po', mio caro Figaro,  guarda adesso il mio cappello.  FIGARO  Sì mio core, or è più bello, sembra fatto inver per te. SUSANNA e FIGARO Ah, il mattino alle nozze vicino quanto è dolce al mio/tuo tenero sposo questo bel cappellino vezzoso che Susanna ella stessa si fe'. <Recitativo> SUSANNA Cosa stai misurando,  caro il mio Figaretto? FIGARO Io guardo se quel letto che ci destina il Conte farà buona figura in questo loco. SUSANNA E in questa stanza? FIGARO Certo: a noi la cede generoso il padrone. SUSANNA Io per me te la dono. FIGARO E la ragione? SUSANNA (toccandosi la fronte)  La ragione l'ho qui. FIGARO (facendo lo stesso)  Perché non puoi far che passi un po' qui? SUSANNA Perché non voglio. Sei tu mio servo, o no? FIGARO Ma non capisco perché tanto ti spiace la più comoda stanza del palazzo. SUSANNA Perch'io son la Susanna, e tu sei pazzo. FIGARO Grazie; non tanti elogi! Guarda un poco se potriasi star meglio in altro loco. <N. 2 Duettino> FIGARO Se a caso madama la notte ti chiama, din din; in due passi da quella puoi gir. Vien poi l'occasione che vuolmi il padrone, don, don; in tre salti  lo vado a servir. SUSANNA Così se il mattino il caro Contino, din din; e ti manda tre miglia lontan, don don; a mia porta il diavol lo porta, ed ecco in tre salti ... FIGARO Susanna, pian, pian. SUSANNA Ascolta ... FIGARO Fa presto ... SUSANNA Se udir brami il resto, discaccia i sospetti che torto mi fan. FIGARO Udir bramo il resto, i dubbi, i sospetti gelare mi fan. <Recitativo> SUSANNA Or bene; ascolta, e taci! FIGARO Parla: che c'è di nuovo? SUSANNA Il signor Conte, stanco di andar cacciando le straniere bellezze forestiere, vuole ancor nel castello ritentar la sua sorte, né già di sua consorte, bada bene, appetito gli viene ... FIGARO E di chi dunque? SUSANNA Della tua Susanetta FIGARO Di te? SUSANNA Di me medesma; ed ha speranza, che al nobil suo progetto utilissima sia tal vicinanza. FIGARO Bravo! Tiriamo avanti. SUSANNA Queste le grazie son, questa la cura ch'egli prende di te, della tua sposa. FIGARO Oh, guarda un po', che carità pelosa! SUSANNA Chetati, or viene il meglio: Don Basilio, mio maestro di canto, e suo mezzano, nel darmi la lezione mi ripete ogni dì questa canzone. FIGARO Chi? Basilio? Oh birbante! SUSANNA E tu credevi che fosse la mia dote merto del tuo bel muso! FIGARO Me n'ero lusingato. SUSANNA Ei la destina  per ottener da me certe mezz'ore... che il diritto feudale... FIGARO Come? Ne' feudi suoi non l'ha il Conte abolito? SUSANNA Ebben; ora è pentito, e par che tenti Riscattarlo da me. FIGARO Bravo! Mi piace: Che caro signor Conte! Ci vogliam divertir: trovato avete... (Si sente suonare un campanello)  Chi suona? La Contessa. SUSANNA Addio, addio, Figaro bello ... FIGARO Coraggio, mio tesoro. SUSANNA E tu, cervello. (parte)  <SCENA II> (Figaro solo) FIGARO Bravo,signor padrone! Ora incomincio a capir il mistero... e a veder schietto tutto il vostro progetto: a Londra è vero? Voi ministro, io corriero, e la Susanna ... secreta ambasciatrice. Non sarà, non sarà. Figaro il dice. <N. 3 Cavatina> FIGARO Se vuol ballare Signor Contino, il chitarrino le suonerò. Se vuol venire nella mia scuola la capriola le insegnerò. Saprò... ma piano, meglio ogni arcano dissimulando scoprir potrò! L'arte schermendo, l'arte adoprando, di qua pungendo, di là scherzando, tutte le macchine rovescerò. Se vuol ballare Signor Contino, il chitarrino le suonerò. (parte) <SCENA III> (Bartolo e Marcellina con un contratto in mano) <Recitativo> BARTOLO Ed aspettaste il giorno fissato a le sue nozze per parlarmi di questo? MARCELLINA Io non mi perdo, dottor mio, di coraggio: per romper de' sponsali più avanzati di questo bastò spesso un pretesto, ed egli ha meco, oltre questo contratto, certi impegni... so io...basta...convien la Susanna atterrir. Convien con arte impuntigliarli a rifiutar il Conte. Egli per vendicarsi prenderà il mio partito, e Figaro così fia mio marito. BARTOLO (prende il contratto dalle mani di Marcellina)  Bene, io tutto farò: senza riserve tutto a me palesate. Avrei pur gusto di dar per moglie la mia serva antica a chi mi fece un dì rapir l'amica. <N. 4 Aria> BARTOLO La vendetta, oh, la vendetta! È un piacer serbato ai saggi. L'obliar l'onte e gli oltraggi è bassezza, è ognor viltà. Con l'astuzia...coll'arguzia... col giudizio...col criterio... si potrebbe...il fatto è serio... ma credete si farà. Se tutto il codice dovessi volgere, se tutto l'indice dovessi leggere, con un equivoco, con un sinonimo qualche garbuglio si troverà. Tutta Siviglia  conosce Bartolo: il birbo Figaro vostro sarà. (parte) <SCENA IV> (Marcellina, poi Susanna con cuffia da donna, un nastro e un abito da donna) <Recitativo> MARCELLINA Tutto ancor non ho perso: mi resta la speranza. Ma Susanna si avanza: io vo' provarmi... Fingiam di non vederla. E quella buona perla la vorrebbe sposar! SUSANNA (resta indietro)  Di me favella MARCELLINA Ma da Figaro alfine non può meglio sperarsi: argent fait tout. SUSANNA Che lingua! Manco male ch'ognun sa quanto vale. MARCELLINA Brava! Questo è giudizio! Con quegli occhi modesti, con quell'aria pietosa, e poi... SUSANNA Meglio è partir. MARCELLINA Che cara sposa! (Vanno tutte due per partire e s'incontrano alla porta.) <N. 5 Duettino> MARCELLINA (facendo una riverenza)  Via resti servita, Madama brillante. SUSANNA (facendo una riverenza)  Non sono sì ardita, madama piccante. MARCELLINA (riverenza)  No, prima a lei tocca. SUSANNA (riverenza)  No, no, tocca a lei. SUSANNA e MARCELLINA (riverenze)  Io so i dover miei, non fo inciviltà. MARCELLINA (riverenza)  La sposa novella! SUSANNA (riverenza)  La dama d'onore! MARCELLINA (riverenza)  Del Conte la bella! SUSANNA (riverenza)  Di Spagna l'amore! MARCELLINA I meriti! SUSANNA L'abito! MARCELLINA Il posto! SUSANNA L'età! MARCELLINA Per Bacco, precipito, se ancor resto qua. SUSANNA Sibilla decrepita, da rider mi fa. (Marcellina parte)  <SCENA V> (Susanna e poi Cherubino) <Recitativo> SUSANNA Va' là, vecchia pedante, dottoressa arrogante, perché hai letti due libri e seccata madama in gioventù... CHERUBINO (esce in fretta)  Susanetta, sei tu? SUSANNA Son io, cosa volete? CHERUBINO Ah, cor mio, che accidente! SUSANNA Cor vostro! Cosa avvenne? CHERUBINO Il Conte ieri perché trovommi sol con Barbarina, il congedo mi diede; e se la Contessina, la mia bella comare, grazia non m'intercede, io vado via, io non ti vedo più, Susanna mia! SUSANNA Non vedete più me! Bravo! Ma dunque non più per la Contessa secretamente il vostro cor sospira? CHERUBINO Ah, che troppo rispetto ella m'ispira! Felice te, che puoi vederla quando vuoi, che la vesti il mattino, che la sera la spogli, che le metti gli spilloni, i merletti... Ah, se in tuo loco... Cos'hai lì?- Dimmi un poco... SUSANNA Ah, il vago nastro della notturna cuffia di comare sì bella. CHERUBINO (toglie il nastro di mano a Susanna)  Deh, dammelo sorella, dammelo per pietà! SUSANNA (vuol riprenderglielo)  Presto quel nastro! CHERUBINO (si mette a girare intorno la sedia)  O caro, o bello, o fortunato nastro! Io non te'l renderò che colla vita! SUSANNA (seguita a corrergli dietro, ma poi s'arresta come fosse stanca)  Cos'è quest'insolenza? CHERUBINO Eh via, sta cheta! In ricompensa poi questa mia canzonetta io ti vo' dare. SUSANNA E che ne debbo fare? CHERUBINO Leggila alla padrona, leggila tu medesma; leggila a Barbarina, a Marcellina; leggila ad ogni donna del palazzo! SUSANNA Povero Cherubin, siete voi pazzo! <N. 6 Aria> CHERUBINO Non so più cosa son, cosa faccio, or di foco, ora sono di ghiaccio, ogni donna cangiar di colore, ogni donna mi fa palpitar. Solo ai nomi d'amor, di diletto, mi si turba, mi s'altera il petto e a parlare mi sforza d'amore un desio ch'io non posso spiegar. Parlo d'amor vegliando, parlo d'amor sognando, all'acque, all'ombre, ai monti, ai fiori, all'erbe, ai fonti, all'eco, all'aria, ai venti, che il suon de' vani accenti portano via con sé. E se non ho chi mi oda, parlo d'amor con me. <SCENA VI> (Cherubino, Susanna e poi il Conte) <Recitativo> CHERUBINO (vedendo il Conte da lontano, torna indietro impaurito e si nasconde dietro la sedia) Ah, son perduto! SUSANNA (cerca di mascherar Cherubino)  Che timor! - Il Conte! - Misera me! IL CONTE Susanna, mi sembri agitata e confusa. SUSANNA Signor ... io chiedo scusa ... ma ... se mai ... qui sorpresa ... per carità! Partite. IL CONTE (si mette a sedere sulla sedia, prende Susanna per la mano)  Un momento, e ti lascio, odi. SUSANNA Non odo nulla. IL CONTE Due parole. Tu sai che ambasciatore a Londra il re mi dichiarò; di condur meco Figaro destinai. SUSANNA Signor, se osassi ... IL CONTE (sorge)  Parla, parla, mia cara, e con quell dritto ch'oggi prendi su me finché tu vivi chiedi, imponi, prescrivi. SUSANNA Lasciatemi signor; dritti non prendo, non ne vo', non ne intendo ... oh me infelice! IL CONTE Ah no, Susanna, io ti vo' far felice! Tu ben sai quanto io t'amo: a te Basilio tutto già disse. Or senti, se per pochi momenti meco in giardin sull'imbrunir del giorno ... ah, per questo favore io pagherei ... BASILIO (dentro la scena)  È uscito poco fa. IL CONTE Chi parla? SUSANNA Oh Dei! IL CONTE Esci, e alcun non entri. SUSANNA Ch'io vi lasci qui solo? BASILIO (dentro)  Da madama ei sarà, vado a cercarlo. IL CONTE (addita la sedia)  Qui dietro mi porrò. SUSANNA Non vi celate. IL CONTE Taci, e cerca ch'ei parta. SUSANNA Oimè! Che fate? (Il Conte vuol nascondersi dietro il sedile: Susanna si frappone tra il paggio e lui: il Conte la spinge dolcemente. Ella rincula, intanto il paggio passa al davanti del sedile, si mette dentro in piedi, Susanna il ricopre colla vestaglia.) <SCENA VII> (I suddetti e Basilio) BASILIO Susanna, il ciel vi salvi. Avreste a caso veduto il Conte? SUSANNA E cosa  deve far meco il Conte? - Animo, uscite. BASILIO Aspettate, sentite, Figaro di lui cerca. SUSANNA Oh cielo! Ei cerca chi dopo voi più l'odia. IL CONTE Veggiam come mi serve. BASILIO Io non ho mai nella moral sentito ch'uno ch'ami la moglie odi il marito. Per dir che il Conte v'ama ... SUSANNA Sortite, vil ministro dell'altrui sfrenatezza: Io non ho d'uopo della vostra morale, del Conte, del suo amor ... BASILIO Non c'è alcun male. Ha ciascun i suoi gusti: io mi credea che preferir dovreste per amante, come fan tutte quante, un signor liberal, prudente, e saggio, a un giovinastro, a un paggio ... SUSANNA A Cherubino! BASILIO A Cherubino! A Cherubin d'amore ch'oggi sul far del giorno passeggiava qui d'intorno, per entrar ... SUSANNA Uom maligno, un impostura è questa. BASILIO È un maligno con voi chi ha gli occhi in testa. E quella canzonetta? Ditemi in confidenza; io sono amico, ed altrui nulla dico; è per voi, per madama ... SUSANNA Chi diavol gliel'ha detto? BASILIO A proposito, figlia, instruitelo meglio;egli la guarda a tavola sì spesso, e con tale immodestia, che se il Conte s'accorge ... che su tal punto, sapete, egli è una bestia. SUSANNA Scellerato! E perché andate voi tai menzogne spargendo? BASILIO Io! Che ingiustizia! Quel che compro io vendo. A quel che tutti dicono io non aggiungo un pelo. IL CONTE (sortendo)  Come, che dicon tutii! BASILIO Oh bella! SUSANNA Oh cielo! <N. 7 Terzetto> IL CONTE (a Basilio)  Cosa sento! Tosto andate, e scacciate il seduttor. BASILIO In mal punto son qui giunto, perdonate, oh mio signor. SUSANNA Che ruina, me meschina, (quasi svenuta)  son oppressa dal dolor. BASILIO ed IL CONTE (sostenendola)  Ah già svien la poverina! Come, oh Dio, le batte il cor! BASILIO (approssimandosi al sedile in atto di farla sedere)  Pian pianin su questo seggio. SUSANNA Dove sono! (rinviene)  Cosa veggio! (staccandosi da tutti due)  Che insolenza, andate fuor. BASILIO Siamo qui per aiutarvi, è sicuro il vostro onor. IL CONTE Siamo qui per aiutarti, non turbarti, oh mio tesor. BASILIO (al Conte)  Ah, del paggio quel che ho detto era solo un mio sospetto. SUSANNA È un'insidia, una perfidia, non credete all'impostor. IL CONTE Parta, parta il damerino! SUSANNA e BASILIO Poverino! IL CONTE Poverino! Ma da me sorpreso ancor. SUSANNA e BASILIO Come! Che! IL CONTE Da tua cugina l'uscio ier trovai rinchiuso; picchio, m'apre Barbarina paurosa fuor dell'uso. Io dal muso insospettito, guardo, cerco in ogni sito, ed alzando pian pianino il tappetto al tavolino vedo il paggio ... (imita il gesto colla vestaglia e scopre il paggio)  Ah! cosa veggio! SUSANNA Ah! crude stelle! BASILIO Ah! meglio ancora! IL CONTE Onestissima signora! Or capisco come va! SUSANNA Accader non può di peggio, giusti Dei! Che mai sarà! BASILIO Così fan tutte le belle; non c'è alcuna novità! <Recitativo> IL CONTE Basilio, in traccia tosto di Figaro volate: (addita Cherubino che non si muove di loco)  io vo' ch'ei veda ... SUSANNA Ed io che senta; andate! IL CONTE Restate: che baldanza! E quale scusa se la colpa è evidente? SUSANNA Non ha d'uopo di scusa un'innocente. IL CONTE Ma costui quando venne? SUSANNA Egli era meco quando voi qui giungeste, e mi chiedea d'impegnar la padrona a intercedergli grazia. Il vostro arrivo in scompiglio lo pose, ed allor in quel loco si nascose. IL CONTE Ma s'io stesso m'assisi quando in camera entrai! CHERUBINO Ed allor di dietro io mi celai. IL CONTE E quando io là mi posi? CHERUBINO Allor io pian mi volsi, e qui m'ascosi. IL CONTE (a Susanna)  Oh ciel, dunque ha sentito tutto quello ch'io ti dicea! CHERUBINO Feci per non sentir quanto potea. IL CONTE Ah perfidia! BASILIO Frenatevi: vien gente! IL CONTE (tira Cherubino giù dalla sedia)  E voi restate qui, picciol serpente! <SCENA VIII> (Figaro, contadine e contadini, i suddetti) (Figaro con bianca veste in mano. Coro di contadine e di contadini vestiti di bianco che spargono fiori, raccolti in piccioli panieri, davanti al Conte e cantano il seguente) <N. 8 Coro> CORO Giovani liete, fiori spargete davanti al nobile nostro signor. Il suo gran core vi serba intatto d'un più bel fiore l'almo candor. <Recitativo> IL CONTE (a Figaro)  Cos'è questa commedia? FIGARO (piano a Susanna)  Eccoci in danza: secondami cor mio. SUSANNA Non ci ho speranza. FIGARO Signor, non isdegnate questo del nostro affetto meritato tributo: or che aboliste un diritto sì ingrato a chi ben ama ... IL CONTE Quel diritto or non v'è più; cosa si brama? FIGARO Della vostra saggezza il primo frutto oggi noi coglierem: le nostre nozze si son già stabilite. Or a voi tocca costei che un vostro dono illibata serbò, coprir di questa, simbolo d'onestà, candida vesta. IL CONTE Diabolica astuzia! Ma fingere convien. Son grato, amici, ad un senso sì onesto! Ma non merto per questo né tributi, né lodi; e un dritto ingiusto ne' miei feudi abolendo, a natura, al dover lor dritti io rendo. TUTTI Evviva, evviva, evviva! SUSANNA Che virtù! FIGARO Che giustizia! IL CONTE (a Figaro e Susanna)  A voi prometto compier la ceremonia: chiedo sol breve indugio; io voglio in faccia de' miei più fidi, e con più ricca pompa rendervi appien felici. Marcellina si trovi. Andate, amici. <N. 9 Coro> CORO Giovani liete, fiori spargete davanti al nobile nostro signor. Il suo gran core vi serba intatto d'un più bel fiore l'almo candor. (partono) <Recitativo> FIGARO, SUSANNA e BASILIO Evviva! FIGARO (a Cherubino)  E voi non applaudite? SUSANNA È afflitto poveretto! Perché il padron lo scaccia dal castello! FIGARO Ah, in un giorno sì bello! SUSANNA In un giorno di nozze! FIGARO Quando ognun v'ammira! CHERUBINO (s'inginocchia)  Perdono, mio signor ... IL CONTE Nol meritate. SUSANNA Egli è ancora fanciullo! IL CONTE Men di quel che tu credi. CHERUBINO È ver, mancai; ma dal mio labbro alfine ... IL CONTE (lo alza)  Ben ben; io vi perdono. Anzi farò di più; vacante è un posto d'uffizial nel reggimento mio; io scelgo voi; partite tosto: addio. (Il Conte vuol partire, Susanna e Figaro l'arrestano.) SUSANNA e FIGARO Ah, fin domani sol ... IL CONTE No, parta tosto. CHERUBINO A ubbidirvi, signor, son già disposto. IL CONTE Via, per l'ultima volta la Susanna abbracciate. Inaspettato è il colpo. FIGARO Ehi, capitano, a me pure la mano; (piano a Cherubino)  io vo' parlarti pria che tu parta. Addio, picciolo Cherubino; come cangia in un punto il tuo destino. <N. 10 Aria> FIGARO Non più andrai, farfallone amoroso, notte e giorno d'intorno girando; delle belle turbando il riposo Narcisetto, Adoncino d'amor. Non più avrai questi bei pennacchini, quel cappello leggero e galante, quella chioma, quell'aria brillante, quel vermiglio donnesco color. Tra guerrieri, poffar Bacco! Gran mustacchi, stretto sacco. Schioppo in spalla, sciabla al fianco, collo dritto, muso franco, un gran casco, o un gran turbante, molto onor, poco contante! Ed invece del fandango,  una marcia per il fango. Per montagne, per valloni, con le nevi e i sollioni. Al concerto di tromboni, di bombarde, di cannoni, che le palle in tutti i tuoni all'orecchio fan fischiar. Cherubino alla vittoria: alla gloria militar. (Partono tutti alla militare.)  <ATTO SECONDO> (Camera ricca con alcova e tre porte) <SCENA I> (La Contessa sola: poi Susanna e poi Figaro) <N. 11. Cavatina> LA CONTESSA Porgi, amor, qualche ristoro al mio duolo, a' miei sospir. O mi rendi il mio tesoro, o mi lascia almen morir. <Recitativo> LA CONTESSA Vieni, cara Susanna, finiscimi l'istoria! SUSANNA (entra)  È già finita. LA CONTESSA Dunque volle sedurti? SUSANNA Oh, il signor Conte non fa tai complimenti colle donne mie pari; egli venne a contratto di danari. LA CONTESSA Ah, il crudel più non m'ama! SUSANNA E come poi è geloso di voi? LA CONTESSA Come lo sono i moderni mariti: per sistema infedeli, per genio capricciosi, e per orgoglio poi tutti gelosi. Ma se Figaro t'ama ... ei sol potria ... FIGARO (cantando entro la scena) La la la ... SUSANNA Eccolo: vieni, amico. Madama impaziente ... FIGARO A voi non tocca stare in pena per questo. Alfin di che si tratta? Al signor Conte piace la sposa mia, indi segretamente ricuperar vorria il diritto feudale. Possibile è la cosa, e naturale. LA CONTESSA Possibil! SUSANNA Naturale! FIGARO Naturalissima. E se Susanna vuol possibilissima. SUSANNA Finiscila una volta. FIGARO Ho già finito. Quindi prese il partito di sceglier me corriero, e la Susanna  consigliera segreta d'ambasciata. E perch'ella ostinata ognor rifiuta il diploma d'onor ch'ei le destina minaccia di protegger Marcellina. Questo è tutto l'affare. SUSANNA Ed hai coraggio di trattar scherzando un negozio sì serio? FIGARO Non vi basta che scherzando io ci pensi? Ecco il progetto: per Basilio un biglietto io gli fi capitar che l'avvertisca  di certo appuntamento (alla Contessa)  che per l'ora del ballo a un amante voi deste ... LA CONTESSA O ciel! Che sento! Ad un uom sì geloso! ... FIGARO Ancora meglio. Così potrem più presto imbarazzarlo, confonderlo, imbrogliarlo, rovesciargli i progetti, empierlo di sospetti, e porgli in testa che la moderna festa ch'ei di fare a me tenta altri a lui faccia; onde qua perda il tempo, ivi la traccia. Così quasi ex abrupto, e senza ch'abbia fatto per frastonarci alcun disegno vien l'ora delle nozze, e in faccia a lei (segnando la Contessa)  non fia, ch'osi d'opporsi ai voti miei. SUSANNA È ver, ma in di lui vece s'opporrà Marcellina. FIGARO Aspetta: al Conte farai subito dir, che verso sera attendati in giardino, il picciol Cherubino per mio consiglio non ancora partito da femmina vestito, faremo che in sua vece ivi sen vada. Questa è l'unica strada onde monsù sorpreso da madama sia costretto a far poi quel che si brama. LA CONTESSA (a Susanna)  Che ti par? SUSANNA Non c'è mal. LA CONTESSA Nel nostro caso ... SUSANNA Quand'egli è persuaso ... e dove è il tempo? FIGARO Ito è il Conte alla caccia; e per qualch'ora non sarà di ritorno; io vado e tosto Cherubino vi mando; lascio a voi la cura di vestirlo. LA CONTESSA E poi? ... FIGARO E poi ... Se vuol ballare signor Contino, il chitarrino le suonerò. (parte) <SCENA II> (La Contessa, Susanna, poi Cherubino) <Recitativo> LA CONTESSA Quanto duolmi, Susanna, che questo giovinotto abbia del Conte le stravaganze udite! Ah tu non sai! ... Ma per qual causa mai Da me stessa ei non venne? ... Dov'è la canzonetta? SUSANNA Eccola: appunto facciam che ce la canti. Zitto, vien gente! È desso: avanti, avanti, signor uffiziale. CHERUBINO Ah, non chiamarmi con nome sì fatale! Ei mi rammenta che abbandonar degg'io comare tanto buona ... SUSANNA E tanto bella! CHERUBINO Ah sì ... certo ... SUSANNA Ah sì ... certo ...Ipocritone! Via presto la canzone che stamane a me deste a madama cantate. LA CONTESSA Chi n'è l'autor? SUSANNA (additando Cherubino) Guardate: egli ha due braccia di rossor sulla faccia. LA CONTESSA Prendi la mia chitarra, e l'accompagna. CHERUBINO Io sono sì tremante ... ma se madama vuole ... SUSANNA Lo vuole, sì, lo vuol. Manco parole. <N. 12. Arietta> CHERUBINO Voi che sapete che cosa è amor, donne, vedete s'io l'ho nel cor. Quello ch'io provo vi ridirò, è per me nuovo, capir nol so. Sento un affetto pien di desir, ch'ora è diletto, ch'ora è martir. Gelo e poi sento l'alma avvampar, e in un momento torno a gelar. Ricerco un bene fuori di me, non so chi'l tiene, non so cos'è. Sospiro e gemo senza voler, palpito e tremo senza saper. Non trovo pace notte né dì, ma pur mi piace languir così. Voi che sapete che cosa è amor, donne, vedete s'io l'ho nel cor. <Recitativo> LA CONTESSA Bravo! Che bella voce! Io non sapea che cantaste sì bene. SUSANNA Oh, in verità egli fa tutto ben quello ch'ei fa. Presto a noi, bel soldato. Figaro v'informò ... CHERUBINO Tutto mi disse. SUSANNA (si misura con Cherubino) Lasciatemi veder. Andrà benissimo! Siam d'uguale statura ... giù quel manto. (gli cava il manto) LA CONTESSA Che fai? SUSANNA Niente paura. LA CONTESSA E se qualcuno entrasse? SUSANNA Entri, che mal facciamo? La porta chiuderò. (chiude la porta) Ma come poi acconciargli i cappelli? LA CONTESSA Una mia cuffia prendi nel gabinetto. Presto! (Susanna va nel gabinetto a pigliar una cuffia: Cherubino si accosta alla Contessa, e gli lascia veder la patente che terrà in petto: la Contessa la prende, l'apre: e vede che manca il sigillo.)  Che carta è quella? CHERUBINO  La patente. LA CONTESSA  Che sollecita gente! CHERUBINO L'ebbi or da Basilio. LA CONTESSA (gliela rende)  Dalla fretta obliato hanno il sigillo. SUSANNA (sorte) Il sigillo di che? LA CONTESSA Della patente. SUSANNA Cospetto! Che premura! Ecco la cuffia. LA CONTESSA Spicciati: va bene! Miserabili noi, se il Conte viene. <N. 13. Aria> SUSANNA Venite, inginocchiatevi; (prende Cherubino e se lo fa inginocchiare davanti poco discosto dalla Contessa che siede)  Restate fermo lì. (lo pettina da un lato, poi lo prende pel mento e lo volge a suo piacere)  Pian piano, or via, giratevi: Bravo, va ben così. (Cherubino, mentre Susanna lo sta acconciando guarda la Contessa teneramente.)  La faccia ora volgetemi: Olà, quegli occhi a me. (seguita ad acconciarlo ed a porgli la cuffia)  Drittissimo: guardatemi. Madama qui non è. Restate fermo, or via, giratevi, bravo! Più alto quel colletto ... quel ciglio un po' più basso ... le mani sotto il petto ... vedremo poscia il passo quando sarete in pie'. (piano alla Contessa) Mirate il bricconcello! Mirate quanto è bello! Che furba guardatura! Che vezzo, che figura! Se l'amano le femmine han certo il lor perché. <Recitativo> LA CONTESSA Quante buffonerie! SUSANNA Ma se ne sono io medesma gelosa; ehi, serpentello, volete tralasciar d'esser sì bello! LA CONTESSA Finiam le ragazzate: or quelle maniche oltre il gomito gli alza, onde più agiatamente l'abito gli si adatti. SUSANNA (eseguisce)  Ecco. LA CONTESSA Più indietro. Così. (scoprendo un nastro, onde ha fasciato il braccio)  Che nastro è quello? SUSANNA È quel ch'esso involommi. LA CONTESSA E questo sangue? CHERUBINO Quel sangue ... io non so come ... poco pria sdrucciolando ... in un sasso... la pelle io mi graffiai... e la piaga col nastro io mi fasciai. SUSANNA Mostrate! Non è mal. Cospetto! Ha il braccio più candido del mio! Qualche ragazza... LA CONTESSA E segui a far la pazza? Va nel mio gabinettto, e prendi un poco d'inglese taffetà: ch'è sullo scrigno: (Susanna parte in fretta)  In quanto al nastro... inver... per il colore mi spiacea di privarmene. SUSANNA (entra e le dà il taffetà e le forbici)  Tenete, e da legargli il braccio? LA CONTESSA Un altro nastro prendi insieme col mio vestito. CHERUBINO Ah, più presto m'avria quello guarito! (Susanna parte per la porta ch'è in fondo e porta seco il mantello di Cherubino.) LA CONTESSA Perché? Questo è migliore! CHERUBINO Allor che un nastro... legò la chioma... ovver toccò la pelle... d'oggetto... LA CONTESSA ...forastiero, è buon per le ferite! Non è vero? Guardate qualità ch'io non sapea! CHERUBINO Madama scherza; ed io frattanto parto.. LA CONTESSA  Poverin! Che sventura! CHERUBINO Oh, me infelice! LA CONTESSA Or piange... CHERUBINO Oh ciel! Perché morir non lice! Forse vicino all'ultimo momento... questa bocca oseria! LA CONTESSA Siate saggio; cos'è questa follia? (si sente picchiare alla porta.)  Chi picchia alla mia porta? IL CONTE (fuori della porta)  Perché è chiusa? LA CONTESSA Il mio sposo, oh Dei! Son morta! Voi qui senza mantello! In quello stato! Un ricevuto foglio... la sua gran gelosia! IL CONTE Cosa indugiate? LA CONTESSA  Son sola... anzi son sola... IL CONTE E a chi parlate? LA CONTESSA A voi... certo... a voi stesso... CHERUBINO Dopo quel ch'è successo, il suo furore... non trovo altro consiglio! (entra nel gabinetto e chiude) LA CONTESSA (prende la chiave)  Ah, mi difenda il cielo in tal periglio! (corre ad aprire al Conte) <SCENA III> (La Contessa ed il Conte da cacciatore) IL CONTE Che novità! Non fu mai vostra usanza di rinchiudervi in stanza! LA CONTESSA È ver; ma io... io stava qui mettendo... IL CONTE Via, mettendo... LA CONTESSA ... certe robe...era meco la Susanna ... che in sua camera è andata. IL CONTE Ad ogni modo voi non siete tranquilla. Guardate questo foglio! LA CONTESSA Numi! È il foglio che Figaro gli scrisse... (Cherubino fa cadere un tavolino, ed una sedia in gabinetto, con molto strepito.) IL CONTE Cos'è codesto strepito? In gabinetto qualche cosa è caduta. LA CONTESSA Io non intesi niente. IL CONTE Convien che abbiate i gran pensieri in mente. LA CONTESSA Di che? IL CONTE Là v'è qualchuno. LA CONTESSA Chi volete che sia? IL CONTE Io chiedo a voi. Io vengo in questo punto LA CONTESSA Ah sì, Susanna ... appunto... IL CONTE Che passò mi diceste alla sua stanza! LA CONTESSA Alla sua stanza, o qui - non vidi bene... IL CONTE Susanna! - E donde viene che siete sì turbata? LA CONTESSA Per la mia cameriera? IL CONTE Io non so nulla; ma turbata senz'altro. LA CONTESSA Ah, questa serva più che non turba me turba voi stesso. IL CONTE È vero, è vero, e lo vedrete adesso. (La Susanna entra per la porta ond'è uscita, e si ferma vedendo il Conte, che dalla porta del gabinetto sta favellando.) <N. 14. Terzetto> IL CONTE Susanna, or via, sortite, sortite, io così vo'. LA CONTESSA Fermatevi... sentite... Sortire ella non può. SUSANNA Cos'è codesta lite! Il paggio dove andò! IL CONTE E chi vietarlo or osa? LA CONTESSA Lo vieta l'onestà. Un abito da sposa provando ella si sta. IL CONTE Chiarissima è la cosa: l'amante qui sarà. LA CONTESSA Bruttissima è la cosa, chi sa cosa sarà. SUSANNA Capisco qualche cosa, veggiamo come va. IL CONTE Dunque parlate almeno. Susanna, se qui siete... LA CONTESSA Nemmen, nemmen, nemmeno, io v'ordino: tacete. (Susanna si nasconde entro l'alcova.) IL CONTE Consorte mia, giudizio, un scandalo, un disordine, schiviam per carità! SUSANNA Oh cielo, un precipizio, un scandalo, un disordine, qui certo nascerà. LA CONTESSA Consorte mio, giudizio, un scandalo, un disordine, schiviam per carità! <Recitativo> IL CONTE Dunque voi non aprite? LA CONTESSA E perché degg'io le mie camere aprir? IL CONTE Ebben, lasciate, l'aprirem senza chiavi. Ehi, gente! LA CONTESSA Come? Porreste a repentaglio d'una dama l'onore? IL CONTE È vero, io sbaglio. Posso senza rumore, senza scandalo alcun di nostra gente andar io stesso a prender l'occorrente. Attendete pur qui, ma perché in tutto sia il mio dubbio distrutto anco le porte io prima chiuderò. (chiude a chiave la porta che conduce alle stanze delle cameriere) LA CONTESSA Che imprudenza! IL CONTE Voi la condiscendenza di venir meco avrete. Madama, eccovi il braccio, andiamo. LA CONTESSA Andiamo. IL CONTE Susanna starà qui finché torniamo. (Partono.) <SCENA IV> (Susanna e Cherubino) <N. 15. Duettino> SUSANNA (uscendo dall'alcova in fretta; alla porta del gabinetto)  Aprite, presto, aprite; aprite, è la Susanna. Sortite, via sortite, andate via di qua. CHERUBINO Oimè, che scena orribile! Che gran fatalità! SUSANNA Partite, non tardate (accostandosi or ad una, or ad un'altra porta)  di qua, di là. (Cherubino accostandosi or ad una, or ad un'altra porta) SUSANNA e CHERUBINO Le porte son serrate, che mai, che mai sarà! CHERUBINO Qui perdersi non giova. SUSANNA V'uccide se vi trova. CHERUBINO (affacciandosi alla finestra)  Veggiamo un po' qui fuori. Dà proprio nel giardino. (facendo moto di saltar giù) SUSANNA (trattenendolo)  Fermate, Cherubino! Fermate per pietà! CHERUBINO (tornando a guardare)  Un vaso o due di fiori, più mal non avverrà. SUSANNA (trattenendolo sempre)  Tropp'alto per un salto, fermate per pietà! CHERUBINO (si scioglie)  Lasciami, pria di nuocerle nel fuoco volerei. Abbraccio te per lei - addio, così si fa. (salta fuori) SUSANNA Ei va a perire, oh Dei! Fermate per pietà; fermate! <Recitativo> SUSANNA Oh, guarda il demonietto! Come fugge! È già un miglio lontano. Ma non perdiamoci invano. Entriam nel gabinetto, venga poi lo smargiasso, io qui l'aspetto. (entra in gabinetto e si chiude dietro la porta) <SCENA V> (La Contessa, il Conte con martello e tenaglia in mano; al suo arrivo esamina tutte le porte.) IL CONTE Tutto è come il lasciai: volete dunque aprir voi stessa, o deggio... LA CONTESSA Ahimé, fermate; e ascoltatemi un poco. Mi credete capace di mancar al dover? IL CONTE Come vi piace. Entro quel gabinetto chi v'è chiuso vedrò. LA CONTESSA Sì, lo vedrete... Ma uditemi tranquillo. IL CONTE Non è dunque Susanna! LA CONTESSA No, ma invece è un oggetto che ragion di sospetto non vi deve lasciar. Per questa sera... una burla innocente... di far si disponeva... ed io vi giuro... che l'onor... l'onestà... IL CONTE Chi è dunque! Dite... l'ucciderò. LA CONTESSA Sentite! Ah, non ho cor! IL CONTE Parlate. LA CONTESSA È un fanciullo... IL CONTE Un fanciul!... LA CONTESSA  Sì... Cherubino ... IL CONTE E mi farà il destino ritrovar questo paggio in ogni loco! Come? Non è partito? Scellerati! Ecco i dubbi spiegati, ecco l'imbroglio, ecco il raggiro, onde m'avverte il foglio. <SCENA VI> (La Contessa ed il Conte) <N. 16. Finale> IL CONTE (alla porta del gabinetto)  Esci omai, garzon malnato, sciagurato, non tardar. LA CONTESSA Ah, signore, quel furore per lui fammi il cor tremar. IL CONTE E d'opporvi ancor osate? LA CONTESSA No, sentite... IL CONTE Via parlate. LA CONTESSA Giuro al ciel ch'ogni sospetto... e lo stato in che il trovate... sciolto il collo... nudo il petto... IL CONTE Sciolto il collo! Nudo il petto! Seguitate! LA CONTESSA Per vestir femminee spoglie... IL CONTE Ah comprendo, indegna moglie, mi vo' tosto vendicar. LA CONTESSA Mi fa torto quel trasporto, m'oltraggiate a dubitar. IL CONTE Qua la chiave! LA CONTESSA Egli è innocente. (dandogli la chiave) Voi sapete... IL CONTE Non so niente. Va lontan dagl'occhi miei, un'infida, un'empia sei e mi cerchi d'infamar. LA CONTESSA Vado... sì... ma... IL CONTE Non ascolto. LA CONTESSA Non son rea. IL CONTE Vel leggo in volto! Mora, mora, e più non sia, ria cagion del mio penar. LA CONTESSA Ah, la cieca gelosia qualche eccesso gli fa far. <SCENA VII> (I suddetti e Susanna) (Il Conte apre il gabinetto e Susanna esce sulla porta, ed ivi si ferma.) IL CONTE Susanna! LA CONTESSA Susanna! SUSANNA Signore, cos'è quel stupore? Il brando prendete, il paggio uccidete, quel paggio malnato, vedetelo qua. IL CONTE Che scola! La testa girando mi va. LA CONTESSA Che storia è mai questa, Susanna v'è là. SUSANNA Confusa han la testa, non san come va. IL CONTE Sei sola? SUSANNA Guardate, qui ascoso sarà. IL CONTE Guardiamo, qui ascoso sarà. (entra nel gabinetto) <SCENA VIII> (Susanna, la Contessa e poi il Conte) LA CONTESSA Susanna, son morta, il fiato mi manca. SUSANNA (addita alla Contessa la finestra onde è saltato Cherubino) Più lieta, più franca, in salvo è di già. IL CONTE (esce dal gabinetto) Che sbaglio mai presi! Appena lo credo; se a torto v'offesi perdono vi chiedo; ma far burla simile è poi crudeltà. LA CONTESSA e SUSANNA Le vostre follie non mertan pietà. IL CONTE Io v'amo. LA CONTESSA  Nol dite! IL CONTE Vel giuro. IL CONTE Mentite. Son l'empia, l'infida che ognora v'inganna. IL CONTE Quell'ira, Susanna, m'aita a calmar. SUSANNA Così si condanna chi può sospettar. LA CONTESSA Adunque la fede d'un'anima amante sì fiera mercede doveva sperar? SUSANNA Signora! IL CONTE Rosina! LA CONTESSA (al Conte) Crudele! Più quella non sono; ma il misero oggetto del vostro abbandono che avete diletto di far disperar. IL CONTE Confuso, pentito, son troppo punito, abbiate pietà. SUSANNA Confuso, pentito, è troppo punito, abbiate pietà. LA CONTESSA Soffrir sì gran torto quest'alma non sa. IL CONTE Ma il paggio rinchiuso? LA CONTESSA Fu sol per provarvi. IL CONTE Ma i tremiti, i palpiti? LA CONTESSA Fu sol per burlarvi. IL CONTE Ma un foglio sì barbaro? LA CONTESSA e SUSANNA Di Figaro è il foglio, e a voi per Basilio. IL CONTE Ah perfidi! Io voglio... LA CONTESSA e SUSANNA Perdono non merta chi agli altri nol da. IL CONTE Ebben, se vi piace comune è la pace; Rosina inflessibile con me non sarà. LA CONTESSA Ah quanto, Susanna, son dolce di core! Di donne al furore chi più crederà? SUSANNA Cogl'uomin, signora, girate, volgete, vedrete che ognora si cade poi là. IL CONTE Guardatemi... LA CONTESSA Ingrato! IL CONTE Ho torto, e mi pento. LA CONTESSA, SUSANNA ed IL CONTE Da questo momento quest'alma a conoscermi/conoscerla/conoscervi apprender potrà. <SCENA IX> (I suddetti e Figaro) FIGARO Signori, di fuori son già i suonatori. Le trombe sentite, i pifferi udite, tra canti, tra balli de' nostri vassalli corriamo, voliamo le nozze a compir. (prendendo Susanna sotto il braccio) IL CONTE Pian piano, men fretta; FIGARO La turba m'aspetta. IL CONTE Un dubbio toglietemi in pria di partir. LA CONTESSA, SUSANNA e FIGARO La cosa è scabrosa; com'ha da finir! IL CONTE Con arte le carte convien qui scoprir. (a Figaro) Conoscete, signor Figaro, (mostrandogli il foglio) questo foglio chi vergò? FIGARO Nol conosco... SUSANNA, LA CONTESSA ed IL CONTE Nol conosci? FIGARO No, no, no! SUSANNA E nol desti a Don Basilio... LA CONTESSA Per recarlo... IL CONTE Tu c'intendi... FIGARO Oibò, oibò. SUSANNA E non sai del damerino... LA CONTESSA Che stasera nel giardino... IL CONTE Già capisci... FIGARO Io non lo so. IL CONTE Cerchi invan difesa e scusa il tuo ceffo già t'accusa, vedo ben che vuoi mentir. FIGARO Mente il ceffo, io già non mento. LA CONTESSA e SUSANNA Il talento aguzzi invano palesato abbiam l'arcano, non v'è nulla da ridir. IL CONTE Che rispondi? FIGARO  Niente, niente. IL CONTE Dunque accordi? FIGARO Non accordo. SUSANNA e LA CONTESSA Eh via, chetati, balordo, la burletta ha da finir. FIGARO Per finirla lietamente e all'usanza teatrale un'azion matrimoniale le faremo ora seguir. LA CONTESSA, SUSANNA e FIGARO (al Conte) Deh signor, nol contrastate, consolate i lor/miei desir. IL CONTE Marcellina, Marcellina! Quanto tardi a comparir! <SCENA X> (I suddetti ed Antonio giardiniere con un vaso di garofani schiacciato) ANTONIO Ah, signor...signor... IL CONTE Cosa è stato?... ANTONIO Che insolenza! Chi'l fece! Chi fu! LA CONTESSA, SUSANNA, IL CONTE e FIGARO Cosa dici, cos'hai, cosa è nato? ANTONIO Ascoltate... LA CONTESSA, SUSANNA, IL CONTE e FIGARO Via, parla, di', su. ANTONIO Dal balcone che guarda in giardino mille cose ogni dì gittar veggio, e poc'anzi, può darsi di peggio, vidi un uom, signor mio, gittar giù. IL CONTE Dal balcone? ANTONIO (mostrandogli il vaso) Vedete i garofani? IL CONTE In giardino? ANTONIO Sì! SUSANNA e LA CONTESSA (piano a Figaro) Figaro, all'erta. IL CONTE Cosa sento! SUSANNA, LA CONTESSA e FIGARO Costui ci sconcerta, quel briaco che viene far qui? IL CONTE  (ad Antonio) Dunque un uom... ma dov'è, dov'è gito? ANTONIO Ratto, ratto, il birbone è fuggito e ad un tratto di vista m'uscì. SUSANNA (piano a Figaro) Sai che il paggio... FIGARO (piano a Susanna) So tutto, lo vidi. Ah, ah, ah! IL CONTE  Taci là. ANTONIO (a Figaro) Cosa ridi? FIGARO (ad Antonio) Tu sei cotto dal sorger del dì. IL CONTE (ad Antonio) Or ripetimi: un uom dal balcone... ANTONIO Dal balcone... IL CONTE In giardino... ANTONIO In giardino... SUSANNA, LA CONTESSA e FIGARO Ma, signore, se in lui parla il vino! IL CONTE (ad Antonio) Segui pure, né in volto il vedesti? ANTONIO No, nol vidi. SUSANNA e LA CONTESSA (piano a Figaro) Olá, Figaro, ascolta! FIGARO (ad Antonio) Via, piangione, sta zitto una volta, per tre soldi far tanto tumulto! Giacché il fatto non può star occulto, sono io stesso saltato di lì. IL CONTE Chi? Voi stesso? SUSANNA e LA CONTESSA Che testa! Che ingegno! FIGARO (al Conte) Che stupor! ANTONIO (a Figaro) Chi? Voi stesso? IL CONTE Già creder nol posso. ANTONIO (a Figaro) Come mai diventaste sì grosso? Dopo il salto non foste così. FIGARO A chi salta succede così. ANTONIO Chi'l direbbe. SUSANNA e LA CONTESSA (a Figaro) Ed insiste quel pazzo! IL CONTE (ad Antonio) Tu che dici? ANTONIO A me parve il ragazzo. IL CONTE Cherubin! SUSANNA e LA CONTESSA Maledetto! FIGARO Esso appunto da Siviglia a cavallo qui giunto, da Siviglia ov'ei forse sarà. ANTONIO Questo no, questo no, che il cavallo io non vidi saltare di là. IL CONTE Che pazienza! Finiam questo ballo! SUSANNA e LA CONTESSA Come mai, giusto ciel, finirà? IL CONTE (a Figaro) Dunque tu.. FIGARO Saltai giù. IL CONTE Ma perché? FIGARO  Il timor... IL CONTE Che timor? FIGARO (additando la camera delle serve) Là rinchiuso aspettando quel caro visetto... Tippe tappe, un sussurro fuor d'uso... voi gridaste...lo scritto biglietto... saltai giù dal terrore confuso... (fingendo d'aversi stroppiato il piede) e stravolto m'ho un nervo del pie'! ANTONIO (porgendo a Figaro alcune carte chiuse) Vostre dunque saran queste carte che perdeste... IL CONTE (togliendogliele) Olà, porgile a me. FIGARO (piano alla Contessa e Susanna) Sono in trappola. SUSANNA e LA CONTESSA (piano a Figaro) Figaro, all'erta. IL CONTE (apre il foglio e lo chiude tosto) Dite un po', questo foglio cos'è? FIGARO (cavando di tasca alcune carte per guardare) Tosto, tosto ... ne ho tanti - aspettate. ANTONIO Sarà forse il sommario de' debiti. FIGARO No, la lista degl'osti. IL CONTE (a Figaro) Parlate. (ad Antonio) E tu lascialo; e parti. SUSANNA, LA CONTESSA e FIGARO (ad Antonio) Lascialo/Lasciami, e parti. ANTONIO Parto, sì, ma se torno a trovarti... FIGARO Vanne, vanne, non temo di te. IL CONTE (riapre la carta e poi tosto la chiude; a Figaro) Dunque... LA CONTESSA (piano a Susanna) O ciel! La patente del paggio! SUSANNA (piano a Figaro) Giusti Dei, la patente! IL CONTE (a Figaro) Coraggio!  FIGARO Uh, che testa! Questa è la patente che poc'anzi il fanciullo mi die'. IL CONTE Per che fare? FIGARO Vi manca... IL CONTE Vi manca? LA CONTESSA (piano a Susanna) Il suggello. SUSANNA (piano a Figaro) Il suggello. IL CONTE Rispondi. FIGARO È l'usanza... IL CONTE Su via, ti confondi? FIGARO È l'usanza di porvi il suggello. IL CONTE (guarda e vede che manca il sigillo; guasta il foglio e con somma collera lo getta) Questo birbo mi toglie il cervello, tutto, tutto è un mistero per me. SUSANNA e LA CONTESSA Se mi salvo da questa tempesta più non avvi naufragio per me. FIGARO Sbuffa invano e la terra calpesta; poverino ne sa men di me. <SCENA XI ED ULTIMA> (I suddetti , Marcellina, Bartolo e Basilio) MARCELLINA, BASILIO e BARTOLO (al Conte) Voi signor, che giusto siete ci dovete ascoltar. IL CONTE Son venuti a vendicarmi io mi sento a consolar. SUSANNA, LA CONTESSA e FIGARO Son venuti a sconcertarmi qual rimedio ritrovar? FIGARO (al Conte) Son tre stolidi, tre pazzi, cosa mai vengono a far? IL CONTE Pian pianin, senza schiamazzi dica ognun quel che gli par. MARCELLINA Un impegno nuziale ha costui con me contratto. E pretendo che il contratto deva meco effettuar. SUSANNA, LA CONTESSA e FIGARO Come! Come! IL CONTE Olà, silenzio! Io son qui per giudicar. BARTOLO Io da lei scelto avvocato vengo a far le sue difese, le legittime pretese, io qui vengo a palesar. SUSANNA, LA CONTESSA e FIGARO È un birbante! IL CONTE  Olà, silenzio! Io son qui per giudicar. BASILIO Io, com'uom al mondo cognito vengo qui per testimonio del promesso matrimonio con prestanza di danar. SUSANNA, LA CONTESSA e FIGARO Son tre matti. IL CONTE Olà, silenzio! Lo vedremo, il contratto leggeremo, tutto in ordin deve andar. SUSANNA, LA CONTESSA e FIGARO Son confusa/o, son stordita/o, disperata/o, sbalordita/o. Certo un diavol dell'inferno qui li ha fatti capitar. MARCELLINA, BASILIO, BARTOLO ed IL CONTE Che bel colpo, che bel caso! È cresciuto a tutti il naso, qualche nume a noi propizio qui ci/li ha fatti capitar.   <ATTO TERZO> (Sala ricca con due troni e preparata a festa nuziale) <SCENA I > (Il Conte solo) <Recitativo> IL CONTE Che imbarazzo è mai questo! Un foglio anonimo... La cameriera in gabinetto chiusa... La padrona confusa... un uom che salta dal balcone in giardino...un altro appresso che dice esser quel desso... non so cosa pensar. Potrebbe forse qualcun de' miei vassalli...a simil razza è comune l'ardir, ma la Contessa... Ah, che un dubbio l'offende. Ella rispetta troppo sé stessa: e l'onor mio... l'onore... dove diamin l'ha posto umano errore! <SCENA II > (Il suddetto, la Contessa e Susanna; s'arrestano in fondo alla scena, non vedute dal Conte) LA CONTESSA (a Susanna) Via, fatti core: digli che ti attenda in giardino. IL CONTE Saprò se Cherubino  era giunto a Siviglia. A tale oggetto ho mandato Basilio... SUSANNA (alla Contessa) Oh cielo! E Figaro? LA CONTESSA A lui non dei dir nulla: in vece tua voglio andarci io medesma. IL CONTE Avanti sera dovrebbe ritornar... SUSANNA Oh Dio... non oso! LA CONTESSA Pensa, ch'è in tua mano il mio riposo. (si nasconde) IL CONTE E Susanna? Chi sa ch'ella tradito abbia il segreto mio... oh, se ha parlato, gli fo sposar la vecchia. SUSANNA Marcellina! Signor... IL CONTE Cosa bramate? SUSANNA Mi par che siete in collera! IL CONTE Volete qualche cosa? SUSANNA Signor... la vostra sposa ha i soliti vapori, e vi chiede il fiaschetto degli odori. IL CONTE  Prendete. SUSANNA Or vel riporto. IL CONTE Ah no, potete Ritenerlo per voi. SUSANNA Per me? Questi non son mali da donne triviali. IL CONTE Un'amante, che perde il caro sposo sul punto d'ottenerlo. SUSANNA Pagando Marcellina colla dote che voi mi prometteste... IL CONTE Ch'io vi promisi, quando? SUSANNA Credea d'averlo inteso. IL CONTE Sì, se voluto aveste intendermi voi stessa. SUSANNA È mio dovere, e quel di Sua Eccellenza il mio volere. <N. 17. Duettino> IL CONTE Crudel! Perché finora farmi languir così? SUSANNA Signor, la donna ognora tempo ha dir di sì. IL CONTE Dunque, in giardin verrai? SUSANNA Se piace a voi, verrò. IL CONTE E non mi mancherai? SUSANNA No, non vi mancherò. IL CONTE Mi sento dal contento pieno di gioia il cor. SUSANNA Scusatemi se mento, voi che intendete amor. <Recitativo> IL CONTE E perché fosti meco stamattina sì austera? SUSANNA Col paggio ch'ivi c'era... IL CONTE Ed a Basilio che per me ti parlò? SUSANNA Ma qual bisogno abbiam noi, che un Basilio... IL CONTE È vero, è vero, e mi prometti poi... se tu manchi, oh cor mio... Ma la Contessa attenderà il fiaschetto. SUSANNA Eh, fu un pretesto. Parlato io non avrei senza di questo. IL CONTE (le prende la mano) Carissima! SUSANNA (si ritira) Vien gente. IL CONTE È mia senz'altro. SUSANNA Forbitevi la bocca, oh signor scaltro. <SCENA III > (Figaro, Susanna ed il Conte) FIGARO Ehi, Susanna, ove vai? SUSANNA Taci, senza avvocato hai già vinta la causa. (parte) FIGARO Cos'è nato? (la segue) <SCENA IV > (Il Conte solo) <N. 18. Recitativo ed Aria> IL CONTE Hai già vinta la causa! Cosa sento! In qual laccio io cadea? Perfidi! Io voglio... Di tal modo punirvi... A piacer mio la sentenza sarà... Ma s'ei pagasse la vecchia pretendente? Pagarla! In qual maniera! E poi v'è Antonio, che a un incognito Figaro ricusa di dare una nipote in matrimonio. Coltivando l'orgoglio di questo mentecatto... Tutto giova a un raggiro... il colpo è fatto. Vedrò mentre io sospiro, felice un servo mio! E un ben ch'invan desio, ei posseder dovrà? Vedrò per man d'amore unita a un vile oggetto chi in me destò un affetto che per me poi non ha? Ah no, lasciarti in pace, non vo' questo contento, tu non nascesti, audace, per dare a me tormento, e forse ancor per ridere di mia infelicità. Già la speranza sola delle vendette mie quest'anima consola, e giubilar mi fa. <SCENA V > (Il Conte, Marcellina, Don Curzio, Figaro e Bartolo; poi Susanna) <Recitativo> DON CURZIO È decisa la lite. O pagarla, o sposarla, ora ammutite. MARCELLINA Io respiro. FIGARO Ed io moro. MARCELLINA Alfin sposa io sarò d'un uom ch'adoro. FIGARO Eccellenza m'appello... IL CONTE È giusta la sentenza. O pagar, o sposar, bravo Don Curzio. DON CURZIO Bontà di sua Eccellenza. BARTOLO Che superba sentenza! FIGARO In che superba? BARTOLO Siam tutti vendicati... FIGARO Io non la sposerò. BARTOLO La sposerai. DON CURZIO O pagarla, o sposarla. Lei t'ha prestati due mille pezzi duri. FIGARO Son gentiluomo, e senza l'assenso de' miei nobili parenti... IL CONTE Dove sono? Chi sono? FIGARO Lasciate ancor cercarli! Dopo dieci anni io spero di trovarli. BARTOLO Qualche bambin trovato? FIGARO No, perduto, dottor, anzi rubato. IL CONTE Come? MARCELLINA Cosa? BARTOLO La prova? DON CURZIO Il testimonio? FIGARO L'oro, le gemme, e i ricamati panni, che ne' più teneri anni mi ritrovaro addosso i masnadieri, sono gl'indizi veri di mia nascita illustre, e sopra tutto questo al mio braccio impresso geroglifico... MARCELLINA Una spatola impressa al braccio destro... FIGARO E a voi chi'l disse? MARCELLINA Oh Dio, è egli... FIGARO È ver son io. DON CURZIO, IL CONTE e BARTOLO Chi? MARCELLINA Raffaello. BARTOLO E i ladri ti rapir... FIGARO Presso un castello. BARTOLO Ecco tua madre. FIGARO Balia... BARTOLO No, tua madre. IL CONTE e DON CURZIO Sua madre! FIGARO Cosa sento! MARCELLINA Ecco tuo padre. <N. 19. Sestetto> MARCELLINA (abbracciando Figaro) Riconosci in questo amplesso una madre, amato figlio! FIGARO (a Bartolo) Padre mio, fate lo stesso, non mi fate più arrossir. BARTOLO (abbracciando Figaro) Resistenza la coscienza far non lascia al tuo desir. DON CURZIO Ei suo padre, ella sua madre, l'imeneo non può seguir. IL CONTE  Son smarrito, son stordito, meglio è assai di qua partir. MARCELLINA e BARTOLO Figlio amato! FIGARO Parenti amati! (Il Conte vuol partire. Susanna entra con una borsa in mano.) SUSANNA Alto,alto, signor Conte, mille doppie son qui pronte, a pagar vengo per Figaro, ed a porlo in libertà. IL CONTE e DON CURZIO Non sappiam com'è la cosa, osservate un poco là! SUSANNA (si volge vedendo Figaro che abbraccia Marcellina) Già d'accordo ei colla sposa; giusti Dei, che infedeltà! (vuol partire) Lascia iniquo! FIGARO (trattenendo Susanna) No, t'arresta! Senti, oh cara! SUSANNA (dà uno schiaffo a Figaro) Senti questa! MARCELLINA, BARTOLO e FIGARO È un effetto di buon core, tutto amore è quel che fa. IL CONTE Fremo, smanio dal furore, il destino a me la fa. DON CURZIO Freme e smania dal furore, il destino gliela fa. SUSANNA Fremo, smanio dal furore, una vecchia a me la fa. MARCELLINA (corre ad abbracciar Susanna) Lo sdegno calmate, mia cara figliuola, sua madre abbracciate che or vostra sarà. SUSANNA Sua madre? BARTOLO, IL CONTE, DON CURZIO e MARCELLINA Sua madre! SUSANNA (a Figaro) Tua madre? FIGARO (a Susanna) E quello è mio padre che a te lo dirà. SUSANNA Suo padre? BARTOLO, IL CONTE, DON CURZIO e MARCELLINA Suo padre! SUSANNA (a Figaro) Tuo padre? FIGARO (a Susanna) E quella è mia madre che a te lo dirà. (Corrono tutti quattro ad abbracciarsi) SUSANNA, MARCELLINA, BARTOLO e FIGARO Al dolce contento di questo momento, quest'anima appena resister or sa. DON CURZIO ed IL CONTE Al fiero tormento di questo momento, quell'/quest'anima appena resister or sa. (Il Conte e Don Curzio partono.) <SCENA VI > (Susanna, Marcellina, Figaro e Bartolo) <Recitativo> MARCELLINA (a Bartolo) Eccovi, oh caro amico, il dolce frutto dell'antico amor nostro... BARTOLO Or non parliamo di fatti sì rimoti, egli è mio figlio, mia consorte voi siete; e le nozze farem quando volete. MARCELLINA Oggi, e doppie saranno. (dà il biglietto a Figaro) Prendi, questo è il biglietto del danar che a me devi, ed è tua dote. SUSANNA (getta per terra una borsa di danari) Prendi ancor questa borsa. BARTOLO (fa lo stesso) E questa ancora. FIGARO Bravi, gittate pur ch'io piglio ognora. SUSANNA Voliamo ad informar d'ogni avventura madama e nostro zio. Chi al par di me contenta! FIGARO, BARTOLO e MARCELLINA Io! SUSANNA, MARCELLINA, BARTOLO e FIGARO E schiatti il signor Conte al gusto mio. (partendo abbracciati) <SCENA VII > Barbarina e Cherubino Recitativo BARBARINA Andiam, andiam, bel paggio, in casa mia tutte ritroverai le più belle ragazze del castello, di tutte sarai tu certo il più bello. CHERUBINO Ah, se il Conte mi trova, misero me, tu sai che partito ei mi crede per Siviglia. BARBARINA Oh ve' che maraviglia, e se ti trova non sarà cosa nuova... Odi... vogliamo vestirti come noi: tutte insiem andrem poi a presentar de' fiori a madamina; fidati, oh Cherubin, di Barbarina. (partono) <SCENA VIII > (La Contessa sola) <N. 20. Recitativo ed Aria> LA CONTESSA E Susanna non vien! Sono ansiosa di saper come il Conte accolse la proposta. Alquanto ardito il progetto mi par, e ad uno sposo sì vivace, e geloso! Ma che mal c'è? Cangiando i miei vestiti con quelli di Susanna, e i suoi co' miei... al favor della notte... oh cielo, a quale umil stato fatale io son ridotta da un consorte crudel, che dopo avermi con un misto inaudito d'infedeltà, di gelosia, di sdegni, prima amata, indi offesa, e alfin tradita, fammi or cercar da una mia serva aita! Dove sono i bei momenti di dolcezza e di piacer, dove andaro i giuramenti di quel labbro menzogner? Perché mai se in pianti e in pene per me tutto si cangiò, la memoria di quel bene dal mio sen non trapassò? Ah! Se almen la mia costanza nel languire amando ognor, mi portasse una speranza di cangiar l'ingrato cor. (parte) <SCENA IX > (Il Conte ed Antonio con cappello in mano) <Recitativo> ANTONIO Io vi dico, signor, che Cherubino è ancora nel castello, e vedete per prova il suo cappello. IL CONTE Ma come, se a quest'ora esser giunto a Siviglia egli dovria. ANTONIO Scusate, oggi Siviglia è a casa mia, là vestissi da donna, e là lasciati ha gl'altri abiti suoi. IL CONTE Perfidi! ANTONIO Andiam, e li vedrete voi. (Partono.) <SCENA X > (La Contessa e Susanna) <Recitativo> LA CONTESSA Cosa mi narri, e che ne disse il Conte? SUSANNA Gli si leggeva in fronte il dispetto e la rabbia. LA CONTESSA Piano, che meglio or lo porremo in gabbia. Dov'è l'appuntamento che tu gli proponesti? SUSANNA In giardino. LA CONTESSA Fissiamgli un loco. Scrivi. SUSANNA Ch'io scriva... ma, signora... LA CONTESSA Eh, scrivi dico; e tutto (Susanna siede e scrive) io prendo su me stessa. "Canzonetta sull'aria..." <N.21. Duettino> SUSANNA (scrivendo) "Sull'aria..." LA CONTESSA "Che soave zeffiretto..." SUSANNA "Zeffiretto..." LA CONTESSA "Questa sera spirerà..." SUSANNA "Questa sera spirerà..." LA CONTESSA "Sotto i pini del boschetto." SUSANNA "Sotto i pini..." LA CONTESSA "Sotto i pini del boschetto." SUSANNA "Sotto i pini...del boschetto..." LA CONTESSA  Ei già il resto capirà. SUSANNA Certo, certo il capirà. <Recitativo> SUSANNA (piega la lettera) Piegato è il foglio... or come si sigilla? LA CONTESSA (si cava una spilla e gliela dà) Ecco... prendi una spilla: Servirà di sigillo. Attendi...scrivi sul riverso del foglio, "Rimandate il sigillo". SUSANNA È più bizzarro di quel della patente. LA CONTESSA Presto nascondi, io sento venir gente. (Susanna si pone il biglietto nel seno.) <SCENA XI > (Cherubino vestito da contadinella, Barbarina e alcune altre contadinelle vestite nel medesimo modo con mazzetti di fiori e i suddetti) <N. 22. Coro> CONTADINELLE Ricevete, oh padroncina, queste rose e questi fior, che abbiam colti stamattina per mostrarvi il nostro amor. Siamo tante contadine, e siam tutte poverine, ma quel poco che rechiamo ve lo diamo di buon cor. <Recitativo> BARBARINA Queste sono, madama,  le ragazze del loco che il poco ch'han vi vengono ad offrire, e vi chiedon perdon del loro ardire. LA CONTESSA Oh brave, vi ringrazio. SUSANNA Come sono vezzose. LA CONTESSA E chi è, narratemi, quell'amabil fanciulla ch'ha l'aria sì modesta? BARBARINA Ell'è mia cugina, e per le nozze è venuta ier sera. LA CONTESSA Onoriamo la bella forestiera, venite qui... datemi i vostri fiori. (prende i fiori di Cherubino e lo bacia in fronte) Come arrossì... Susanna, e non ti pare... che somigli ad alcuno? SUSANNA Al naturale. <SCENA XII > (I suddetti, il Conte ed Antonio) (Antonio ha il cappello di Cherubino: entra in scena pian piano, gli cava la cuffia di donna e gli mette in testa il cappello stesso.) ANTONIO Ehi! Cospettaccio! È questi l'uffiziale. LA CONTESSA Oh stelle! SUSANNA Malandrino! IL CONTE Ebben, madama! LA CONTESSA Io sono, oh signor mio, irritata e sorpresa al par di voi. IL CONTE Ma stamane... LA CONTESSA Stamane... Per l'odierna festa volevam travestirlo al modo stesso, che l'han vestito adesso. IL CONTE (a Cherubino) E perché non partiste? CHERUBINO Signor! IL CONTE Saprò punire la sua ubbidienza. BARBARINA Eccellenza, Eccellenza, voi mi dite sì spesso qual volta m'abbracciate, e mi baciate: Barbarina, se m'ami, ti darò quel che brami... IL CONTE Io dissi questo? BARBARINA Voi. Or datemi , padrone, in sposo Cherubino, e v'amerò, com'amo il mio gattino. LA CONTESSA (al Conte) Ebbene: or tocca a voi. ANTONIO Brava figliuola, hai buon maestro, che ti fa scuola. IL CONTE Non so qual uom, qual demone, qual Dio rivolga tutto quanto a torto mio. <SCENA XIII > (I suddetti e Figaro) FIGARO Signor... se trattenete tutte queste ragazze, addio feste... addio danza... IL CONTE E che, vorresti ballar col pié stravolto? FIGARO (finge di drizzarsi la gamba e poi si prova a ballare) Eh, non mi duol più molto. Andiam, belle fanciulle. (vuol partire, il Conte lo richiama) LA CONTESSA (a Susanna) Come si caverà dall'imbarazzo? SUSANNA (alla Contessa) Lasciate fare a lui. IL CONTE Per buona sorte i vasi eran di creta. FIGARO Senza fallo. Andiamo dunque, andiamo. ANTONIO E intanto a cavallo di galoppo a Siviglia andava il paggio. FIGARO Di galoppo, o di passo... buon viaggio. Venite, oh belle giovani. IL CONTE E a te la sua patente era in tasca rimasta... FIGARO  Certamente, che razza di domande! ANTONIO (a Susanna che fa de' motti a Figaro) Via, non gli far più motti, ei non t'intende. (prende per mano Cherubino e lo presenta a Figaro) Ed ecco chi pretende che sia un bugiardo il mio signor nipote. FIGARO Cherubino? ANTONIO Or ci sei. FIGARO (al Conte) Che diamin canta? IL CONTE Non canta, no, ma dice ch'egli saltò stamane sui garofani... FIGARO Ei lo dice! Sarà... se ho saltato io, si può dare ch'anch'esso abbia fatto lo stesso. IL CONTE Anch'esso? FIGARO Perché no? Io non impugno mai quel che non so. (S'ode la marcia da lontano) <N. 23. Finale> FIGARO Ecco la marcia, andiamo; ai vostri posti, oh belle, ai vostri posti. Susanna, dammi il braccio. SUSANNA Eccolo! (Partono tutti eccettuati il Conte e la Contessa) IL CONTE Temerari. LA CONTESSA Io son di ghiaccio! IL CONTE Contessa... LA CONTESSA  Or non parliamo. Ecco qui le due nozze, riceverle dobbiam, alfin si tratta d'una vostra protetta. Seggiamo. IL CONTE Seggiamo (e meditiam vendetta). (Siedono; la marcia s'avvicina.) <SCENA XIV > (I suddetti, Figaro, Susanna, Marcellina, Bartolo, Antonio, Barbarina, cacciatori, contadini e contadine) (Due giovinette che portano il cappello verginale con piume bianche, due altre un bianco velo, due altre i guanti e il mazzetto di fiori. Figaro con Marcellina. Due altre giovinette che portano un simile cappello per Susanna ecc. Bartolo con Susanna. Due giovinette incominciano il coro che termina in ripieno Bartolo conduce la Susanna al Conte e s'inginocchia per ricever da lui il cappello ecc. Figaro conduce Marcellina alla Contessa e fa la stessa funzione.) DUE DONNE Amanti costanti, seguaci d'onor, cantate, lodate sì saggio signor. A un dritto cedendo, che oltraggia, che offende, ei caste vi rende ai vostri amator. TUTTI Cantiamo, lodiamo sì saggio signor! (I figuranti ballano. Susanna essendo in ginocchio durante il duo, tira il Conte per l'abito, gli mostra il bigliettino, dopo passa la mano dal lato degli spettatori alla testa, dove pare che il Conte le aggiusti il cappello, e gli dà il biglietto. Il Conte se lo mette furtivamente in seno, Susanna s'alza, e gli fa una riverenza. Figaro viene a riceverla, e si balla il fandango. Marecellina s'alza un po' più tardi. Bartolo viene a riceverla dalle mani della Contessa.) IL CONTE (cava il biglietto e nel aprirlo si punge il dito) Eh già, la solita usanza, le donne ficcan gli aghi in ogni loco. Ah, ah, capisco il gioco. FIGARO (vede tutto e dice a Susanna) Un biglietto amoroso che gli diè nel passar qualche galante, ed era sigillato d'una spilla, ond'ei si punse il dito, (Il Conte legge, bacia il biglietto, cerca la spilla, la trova e se la mette alla manica del saio.) Il Narciso or la cerca; oh, che stordito! IL CONTE Andate, amici! E sia per questa sera disposto l'apparato nuziale colla più ricca pompa; io vo' che sia magnifica la feste, e canti e fuochi, e gran cena, e gran ballo, e ognuno impari com'io tratto color, che a me son cari. CORO Amanti costanti, seguaci d'onor, cantate, lodate sì saggio signor. A un dritto cedendo, che oltraggia, che offende, ei caste vi rende ai vostri amator. Cantiamo, lodiamo sì saggio signor! (Tutti partono.) <ATTO QUARTO> (Gabinetto) <SCENA I > (Barbarina sola) <N. 24. Cavatina> BARBARINA (cercando qualche cosa per terra) L'ho perduta... me meschina... ah, chi sa dove sarà? Non la trovo... E mia cugina... e il padron ... cosa dirà? <SCENA II > (Barbarina, Figaro e Marcellina) <Recitativo> FIGARO Barbarina, cos'hai? BARBARINA L'ho perduta, cugino. FIGARO  Cosa? MARCELLINA Cosa? BARBARINA La spilla, che a me diede il padrone per recar a Susanna. FIGARO A Susanna ... la spilla? E così, tenerella, il mestiero già sai... di far tutto sì ben quel che tu fai? BARBARINA Cos'è, vai meco in collera? FIGARO E non vedi ch'io scherzo? Osserva... (cerca un momento per terra, dopo aver destramente cavata una spilla dall'abito o dalla cuffia di Marcellina e la dà a Barbarina) Questa è la spilla che il Conte da recare ti diede alla Susanna, e servia di sigillo a un bigliettino; vedi s'io sono istrutto. BARBARINA E perché il chiedi a me quando sai tutto? FIGARO Avea gusto d'udir come il padrone ti die' la commissione. BARBARINA Che miracoli! "Tieni, fanciulla, reca questa spilla alla bella Susanna, e dille: Questo è il sigillo de' pini." FIGARO Ah, ah, de' pini! BARBARINA È ver ch'ei mi soggiunse: "Guarda che alcun non veda." Ma tu già tacerai. FIGARO Sicuramente. BARBARINA A te già niente preme. FIGARO Oh niente, niente. BARBARINA Addio, mio bel cugino; vò da Susanna, e poi da Cherubino. (parte saltando) <SCENA III > (Marcellina e Figaro) FIGARO Madre! MARCELLINA Figlio! FIGARO Son morto! MARCELLINA Calmati, figlio mio. FIGARO  Son morto, dico. MARCELLINA Flemma, flemma, e poi flemma!Il fatto è serio; e pensarci convien, ma pensa un poco che ancor non sai di chi prenda gioco. FIGARO  Ah, quella spilla, oh madre, è quella stessa che poc'anzi ei raccolse. MARCELLINA È ver, ma questo al più ti porge un dritto di stare in guardia, e vivere in sospetto. Ma non sai, se in effetto... FIGARO All'erta dunque: il loco del congresso so dov'è stabilito... MARCELLINA Dove vai figlio mio? FIGARO A vendicar tutti i mariti: addio. (parte) <SCENA IV > (Marcellina sola) <Recitativo> MARCELLINA Presto avvertiam Susanna: io la credo innocente: quella faccia, quell'aria di modestia... è caso ancora ch'ella non fosse... ah quando il cor non ciurma personale interesse, ogni donna è portata alla difesa del suo povero sesso, da questi uomini ingrati a torto oppresso. <N. 25. Aria> MARCELLINA Il capro e la capretta son sempre in amistà, l'agnello all'agnelletta la guerra mai non fa. Le più feroci belve per selve e per campagne lascian le lor compagne in pace e libertà. Sol noi povere femmine che tanto amiam questi uomini, trattate siam dai perfidi ognor con crudeltà! (parte) <SCENA V > (Folto giardino con due nicchie parallele praticabili. Barbarina sola con alcune frutta e ciambelle.) <Recitativo> BARBARINA Nel padiglione a manca: ei così disse: è questo ... è questo... e poi se non venisse! Oh ve' che brava gente! A stento darmi un arancio, una pera, e una ciambella. Per chi madamigella? Oh, per qualcun, signori: già lo sappiam: ebbene; il padron l'odia, ed io gli voglio bene, però costommi un bacio, e cosa importa, forse qualcun me'l renderà... son morta. (fugge impaurita ed entra nella nicchia a manca) <SCENA VI > (Figaro con mantello e lanternino notturno, poi Basilio, Bartolo e truppa di lavoratori) FIGARO È Barbarina... chi va là? BASILIO Son quelli che invitasti a venir. BARTOLO (a Figaro) Che brutto ceffo! Sembri un cospirator. Che diamin sono quegli infausti apparati? FIGARO Lo vedrete tra poco. In questo loco celebrerem la festa della mia sposa onesta e del feudal signor... BASILIO Ah, buono, buono, capisco come egli è, Accordati si son senza di me. FIGARO Voi da questi contorni non vi scostate; intanto io vado a dar certi ordini, e torno in pochi istanti. A un fischio mio correte tutti quanti. (Partono tutti eccettuati Bartolo e Basilio.) <SCENA VII > (Basilio e Bartolo) BASILIO Ha i diavoli nel corpo. BARTOLO Ma cosa nacque? BASILIO Nulla. Susanna piace al Conte; ella d'accordo gli die' un appuntamento che a Figaro non piace. BARTOLO E che, dunque dovria soffrirlo in pace? BASILIO Quel che soffrono tanti ei soffrir non potrebbe? E poi sentite, che guadagno può far? Nel mondo, amico, l'accozzarla co' grandi fu pericolo ognora: dan novanta per cento e han vinto ancora. <N. 26. Aria> BASILIO In quegl'anni, in cui val poco la mal pratica ragion, ebbi anch'io lo stesso foco, fui quel pazzo ch'or non son. Che col tempo e coi perigli donna flemma capitò; e i capricci, ed i puntigli della testa mi cavò. Presso un piccolo abituro seco lei mi trasse un giorno, e togliendo giù dal muro del pacifico soggiorno una pella di somaro, prendi disse, oh figlio caro, poi disparve, e mi lasciò. Mentre ancor tacito guardo quel dono, il ciel s'annuvola rimbomba il tuono, mista alla grandine scroscia la piova, ecco le membra coprir mi giova col manto d'asino che mi donò. Finisce il turbine, nè fo due passi che fiera orribile dianzi a me fassi; già già mi tocca l'ingorda bocca, già di difendermi speme non ho. Ma il finto ignobile del mio vestito tolse alla belva sì l'appetito, che disprezzandomi si rinselvò. Così conoscere mi fè la sorte, ch'onte, pericoli, vergogna, e morte col cuoio d'asino fuggir si può. (Basilio e Bartolo partono.) <SCENA VIII > (Figaro solo) <N. 27. Recitativo ed Aria> FIGARO Tutto è disposto: l'ora dovrebbe esser vicina; io sento gente. È dessa... non è alcun... buia è la notte... ed io comincio omai, a fare il scimunito mestiero di marito. Ingrata! Nel momento della mia cerimonia ei godeva leggendo, e nel vederlo io rideva di me, senza saperlo. Oh Susanna, Susanna, quanta pena mi costi, con quell'ingenua faccia... con quegli occhi innocenti... chi creduto l'avria? Ah, che il fidarsi a donna è ognor follia. Aprite un po' quegl'occhi, uomini incauti e sciocchi, guardate queste femmine, guardate cosa son! Queste chiamate Dee dagli ingannati sensi a cui tributa incensi la debole ragion, son streghe che incantano per farci penar, sirene che cantano per farci affogar, civette che allettano per trarci le piume, comete che brillano per toglierci il lume; son rose spinose, son volpi vezzose, son orse benigne, colombe maligne, maestre d'inganni, amiche d'affanni che fingono, mentono, amore non senton, non senton pietà, no, no, no, no! Il resto nol dico, già ognun lo sa! (si ritira) <SCENA IX > (Susanna, la Contessa travestite; Marcellina) <Recitativo> SUSANNA Signora, ella mi disse che Figaro verravvi. MARCELLINA Anzi è venuto. Abbassa un po' la voce. SUSANNA Dunque, un ci ascolta, e l'altro dee venir a cercarmi, incominciam. MARCELLINA (entra dove entrò Barbarina) Io voglio qui celarmi. <SCENA X > (I suddetti, Figaro in disparte) SUSANNA Madama, voi tremate; avreste freddo? LA CONTESSA Parmi umida la notte; io mi ritiro. FIGARO Eccoci della crisi al grande istante. SUSANNA Io sotto questi piante, se madama il permette, resto prendere il fresco una mezz'ora. FIGARO Il fresco, il fresco! LA CONTESSA (si nasconde) Restaci in buon'ora. SUSANNA Il birbo è in sentinella. Divertiamci anche noi, diamogli la mercé de' dubbi suoi. <N. 28. Recitativoed Aria> SUSANNA Giunse alfin il momento che godrò senz'affanno in braccio all'idol mio. Timide cure, uscite dal mio petto, a turbar non venite il mio diletto! Oh, come par che all'amoroso foco l'amenità del loco, la terra e il ciel risponda, come la notte i furti miei seconda! Deh, vieni, non tardar, oh gioia bella, vieni ove amore per goder t'appella, finché non splende in ciel notturna face, finché l'aria è ancor bruna e il mondo tace. Qui mormora il ruscel, qui scherza l'aura, che col dolce sussurro il cor ristaura, qui ridono i fioretti e l'erba è fresca, ai piaceri d'amor qui tutto adesca. Vieni, ben mio, tra queste piante ascose, ti vo' la fronte incoronar di rose. <SCENA XI > (I suddetti e poi Cherubino) <Recitativo> FIGARO Perfida, e in quella forma ella meco mentia? Non so s'io veglio, o dormo. CHERUBINO La la la ... LA CONTESSA Il picciol paggio. CHERUBINO Io sento gente, entriamo ove entrò Barbarina. Oh, vedo qui una donna. LA CONTESSA Ahi, me meschina! CHERUBINO M'inganno, a quel cappello, che nell'ombra vegg'io parmi Susanna. LA CONTESSA E se il Conte ora vien, sorte tiranna! <N.29. Finale> CHERUBINO Pian pianin le andrò più presso, tempo perso non sarà. LA CONTESSA Ah, se il Conte arriva adesso qualche imbroglio accaderà! CHERUBINO (alla Contessa) Susanetta... non risponde... colla mano il volto asconde... or la burlo, in verità. (le prende la mano e l'accarezza) LA CONTESSA (cerca liberarsi) Arditello, sfacciatello, ite presto via di qua! CHERUBINO Smorfiosa, maliziosa, io già so perché sei qua! <SCENA XII > (I suddetti ed il Conte) IL CONTE Ecco qui la mia Susanna! SUSANNA e FIGARO Ecco qui l'uccellatore. CHERUBINO Non far meco la tiranna. SUSANNA, IL CONTE e FIGARO Ah, nel sen mi batte il core! Un altr'uom con lei sta; alla voce è quegli il paggio. LA CONTESSA Via partite, o chiamo gente! CHERUBINO (sempre tenendola per la mano) Dammi un bacio, o non fai niente. LA CONTESSA Anche un bacio, che coraggio! CHERUBINO E perché far io non posso, quel che il Conte ognor farà? SUSANNA, LA CONTESSA, IL CONTE e FIGARO Temerario! CHERUBINO Oh ve', che smorfie! Sai ch'io fui dietro il sofà. SUSANNA, LA CONTESSA, IL CONTE e FIGARO Se il ribaldo ancor sta saldo la faccenda guasterà. CHERUBINO (volendo dar un bacio alla Contessa) Prendi intanto... (Il Conte, mettendosi tra la Contessa ed il paggio, riceve il bacio.) LA CONTESSA e CHERUBINO Oh cielo, il Conte! (Cherubino entra da Barbarina.) FIGARO (appressandosi al Conte) Vo' veder cosa fan là. IL CONTE (crede di dar uno schiaffo al paggio e lo dà a Figaro) Perché voi nol ripetete, ricevete questo qua! FIGARO, SUSANNA e LA CONTESSA Ah, ci ho/ha fatto un bel guadagno colla mia/sua curiosità! IL CONTE Ah, ci ha fatto un bel guadagno colla sua temerità! (Figaro si ritira.) (alla Contessa) Partito è alfin l'audace, accostati ben mio! LA CONTESSA Giacché così vi piace, eccomi qui signor. FIGARO Che compiacente femmina! Che sposa di buon cor! IL CONTE Porgimi la manina! LA CONTESSA Io ve la do. IL CONTE Carina! FIGARO Carina! IL CONTE Che dita tenerelle, che delicata pelle, mi pizzica, mi stuzzica,  m'empie d'un nuovo ardor. SUSANNA, LA CONTESSA e FIGARO La cieca prevenzione delude la ragione inganna i sensi ognor. IL CONTE Oltre la dote, oh cara, ricevi anco un brillante che a te porge un amante in pegno del suo amor. (le dà un anello) LA CONTESSA Tutto Susanna piglia dal suo benefattor. SUSANNA, IL CONTE e FIGARO Va tutto a maraviglia, ma il meglio manca ancor. LA CONTESSA (al Conte) Signor, d'accese fiaccole io veggio il balenar. IL CONTE Entriam, mia bella Venere, andiamoci a celar! SUSANNA e FIGARO Mariti scimuniti, venite ad imparar! LA CONTESSA Al buio, signor mio? IL CONTE È quello che vogl'io. Tu sai che là per leggere io non desio d'entrar. SUSANNA e LA CONTESSA I furbi sono in trappola, comincia ben l'affar. FIGARO La perfida lo seguita, è vano il dubitar. (passa) IL CONTE Chi passa? FIGARO Passa gente! LA CONTESSA È Figaro; men vò! (entra a man destra) IL CONTE Andate; io poi verrò. (si disperde pel bosco) <SCENA XIII > (Figaro e Susanna) FIGARO Tutto è tranquillo e placido; entrò la bella Venere; col vago Marte a prendere nuovo Vulcan del secolo in rete la potrò. SUSANNA Ehi, Figaro, tacete. FIGARO Oh, questa è la Contessa... A tempo qui giungete... Vedrete là voi stessa... il Conte, e la mia sposa... di propria man la cosa toccar io vi farò. SUSANNA Parlate un po' più basso, di qua non muovo il passo, ma vendicar mi vò. FIGARO Susanna! Vendicarsi? SUSANNA Sì. FIGARO Come potria farsi? SUSANNA L'iniquo io vo' sorprendere, poi so quel che farò. FIGARO La volpe vuol sorprendermi, e secondarla vò. Ah se madama il vuole! SUSANNA Su via, manco parole. FIGARO Eccomi a' vostri piedi... ho pieno il cor di foco... Esaminate il loco... pensate al traditor. SUSANNA Come la man mi pizzica, che smania, che furor! FIGARO Come il polmon mi s'altera, che smania, che calor! SUSANNA E senz'alcun affetto? FIGARO Suppliscavi il dispetto. Non perdiam tempo invano, datemi un po' la mano... SUSANNA (gli dà uno schiaffo) Servitevi, signor. FIGARO Che schiaffo! SUSANNA (ancor uno) Che schiaffo, (lo schiaffeggia a tempo) e questo, e questo, e ancora questo, e questo, e poi quest'altro. FIGARO Non batter così presto. SUSANNA E questo, signor scaltro, e questo, e poi quest'altro ancor. FIGARO O schiaffi graziosissimi, oh, mio felice amor. SUSANNA Impara, impara, oh perfido, a fare il seduttor. <SCENA XIV > (I suddetti e poi il Conte) FIGARO Pace, pace, mio dolce tesoro, io conobbi la voce che adoro e che impressa ognor serbo nel cor. SUSANNA La mia voce? FIGARO La voce che adoro. SUSANNA e FIGARO Pace, pace, mio dolce tesoro, pace, pace, mio tenero amor. IL CONTE Non la trovo e girai tutto il bosco. SUSANNA e FIGARO Questi è il Conte, alla voce il conosco. IL CONTE (parlando verso la nicchia, dove entrò madama, cui apre egli stesso) Ehi, Susanna.. sei sorda... sei muta? SUSANNA Bella, bella! Non l'ha conosciuta. FIGARO Chi? SUSANNA  Madama! FIGARO Madama? SUSANNA Madama! SUSANNA e FIGARO La commedia, idol mio, terminiamo, consoliamo il bizzarro amator! FIGARO (si mette ai piedi di Susanna) Sì, madama, voi siete il ben mio! IL CONTE La mia sposa! Ah, senz'arme son io. FIGARO Un ristoro al mio cor concedete. SUSANNA Io son qui, faccio quel che volete. IL CONTE Ah, ribaldi! SUSANNA e FIGARO Ah, corriamo, mio bene, e le pene compensi il piacer. (Susanna entra nella nicchia.) <SCENA ULTIMA > (I suddetti, Antonio, Basilio, servitori con fiaccole accese; poi Susanna, Marcellina, Cherubino, Barbarina; indi la Contessa) IL CONTE (arresta Figaro) Gente, gente, all'armi, all'armi! FIGARO Il padrone! IL CONTE Gente, gente, aiuto, aiuto! FIGARO Son perduto! BASILIO ed ANTONIO Cosa avvenne? IL CONTE Il scellerato  m'ha tradito, m'ha infamato e con chi state a veder! BASILIO ed ANTONIO Son stordito, son sbalordito, non mi par che ciò sia ver! FIGARO Son storditi, son sbalorditi, oh che scena, che piacer! IL CONTE (tira pel braccio Cherubino, dopo Barbarina, Marcellina e Susanna) Invan resistete, uscite, madama, il premio or avrete di vostra onestà! Il paggio! ANTONIO Mia figlia! FIGARO Mia madre! BASILIO, ANTONIO e FIGARO Madama! IL CONTE Scoperta è la trama, la perfida è qua. SUSANNA (s'inginocchia ai piedi del Conte) Perdono! Perdono! IL CONTE No, no, non sperarlo. FIGARO (s'inginocchia) Perdono! Perdono! IL CONTE No, no, non vo' darlo!. BARTOLO, CHERUBINO, MARCELLINA, BASILIO,  ANTONIO, SUSANNA e FIGARO  (s'inginocchiano) Perdono! Perdono! IL CONTE No, no, no! LA CONTESSA (esce dall'altra nicchia e vuole inginocchiarsi, il Conte nol permette) Almeno io per loro perdono otterrò. BASILIO, IL CONTE e ANTONIO Oh cielo, che veggio! Deliro! Vaneggio! Che creder non so? IL CONTE Contessa, perdono! LA CONTESSA Più docile io sono, e dico di sì. TUTTI Ah, tutti contenti saremo così. Questo giorno di tormenti, di capricci, e di follia, in contenti e in allegria solo amor può terminar. Sposi, amici, al ballo, al gioco, alle mine date foco! Ed al suon di lieta marcia corriam tutti a festeggiar!.  