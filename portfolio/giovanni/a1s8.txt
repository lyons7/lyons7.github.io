RECITATIVO DON GIOVANNI Manco male, è partita. Oh, guarda, guarda! che bella gioventù, che belle donne!  LEPORELLO Fra tante, per mia fé, vi sarà qualche cosa anche per me!  DON GIOVANNI (facendosi avanti) Cari amici, buon giorno! Seguitate a stare allegramente; seguitate a suonar o buona gente! C’è qualche sposalizio?  ZERLINA Sì, signore, e la sposa son io.  DON GIOVANNI Me ne consolo. Lo sposo?  MASETTO Io, per servirla  DON GIOVANNI Oh! bravo! per servirmi! Questo è vero parlar da galant’uomo!  LEPORELLO Basta che sia marito.  ZERLINA Oh, il mio Masetto è un uom d’ottimo core.  DON GIOVANNI Oh, anch’io, vedete! Voglio che siamo amici: il vostro nome?  ZERLINA Zerlina.  DON GIOVANNI (a Masetto) E il tuo?  MASETTO Masetto.  DON GIOVANNI O caro il mio Masetto, cara la mia Zerlina, v’esibisco la mia protezione!  (a Leporello che fa dei scherzi alle altre contadine)  Leporello!... Cosa fai lì, birbone?  LEPORELLO Anch’io, caro padrone, esibisco la mia protezione!  DON GIOVANNI Presto, va’ con costor: nel mio palazzo conducili sul fatto; ordina ch’abbiano cioccolata, caffè, vini, prosciutti; cerca di divertir tutti, mostra loro il giardino, la galleria, le camere: in effetto, fa’ che resti contento il mio Masetto... Hai capito?  LEPORELLO Ho capito! (ai contadini e le contadine) Andiam!  MASETTO (a Don Giovanni) Signore...  DON GIOVANNI Cosa c’è?  MASETTO La Zerlina senza me non può star.  LEPORELLO In vostro loco vi sarà sua Eccellenza, e saprà bene fare le vostre parti  DON GIOVANNI Oh, la Zerlina è in man d’un cavalier. Va pur; fra poco ella meco verrà.  ZERLINA (a Masetto) Va’, non temere!  Nelle mani son io d’un cavaliere.  MASETTO E per questo?  ZERLINA E per questo non c’è da dubitar.  MASETTO Ed io, cospetto...  DON GIOVANNI Olà, finiam le dispute; se subito, senz’altro replicar, non te ne vai, Masetto, guarda ben, ti pentirai!  NO.6: ARIA  MASETTO Ho capito, signor, sì!  Chino il capo e me ne vo’,  giacché piace a voi così,  altre repliche non fo, no, no.  Cavalier voi siete, già,  dubitar non posso affé, me lo dice la bontà che volete aver per me. (da parte a Zerlina) Bricconaccia! Malandrina! Fosti ognor la mia ruina! (a Leporello) Vengo, vengo! (a Zerlina) Resta, resta! È una cosa molto onesta! Faccia il nostro cavaliere cavaliera ancora te! Bricconaccia! Malandrina! ecc. (Parte con Leporello e i contadini.)  