DONNA ELVIRA    Bisogna aver coraggio, o cari amici miei, e i suoi misfatti rei scoprir potremo allor.    DON OTTAVIO  L’amica dice bene; coraggio aver conviene. Discaccia o vita mia l’affanno ed il timor!    DONNA ANNA  Il passo è periglioso, può nascer qualche imbroglio;   temo pel caro sposo, e per noi temo ancor!    LEPORELLO (apre la finestra, a Don Giovanni)  Signor, guardare un poco che maschere galanti!    DON GIOVANNI (alla finestra)  Falle passare avanti di’che ci fanno onor.    DONNA ELVIRA, DONNA ANNA E DON OTTAVIO  Al volto ed alla voce si scopre il traditore!    LEPORELLO  Zì, zì, signore maschere!     DONNA ELVIRA E DONNA ANNA (a Don Ottavio)  Via, rispondete!    DON OTTAVIO (a Leporello)  Cosa chiedete?    LEPORELLO  Al ballo, se vi piace, v’invita il mio signor.    DON OTTAVIO  Grazie di tanto onore Andiam, compagne belle!    LEPORELLO  L’amico anche su quelle prova farà d’amor!    (Entra e chiude)     DONNA ANNA E DON OTTAVIO  Protegga il giusto cielo lo zelo del mio cor! ecc.    DONNA ELVIRA  Vendichi il giusto cielo il mio tradito amor! ecc.  (Partono, entrando nella villa.)       