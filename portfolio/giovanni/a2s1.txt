NO.14: DUETTO  DON GIOVANNI  Eh via, buffone, non mi seccar.  LEPORELLO No, no, padrone, non vo’ restar.  DON GIOVANNI Sentimi, amico.  LEPORELLO Vo’ andar, vi dico.  DON GIOVANNI Ma che ti ho fatto che vuoi lasciarmi?  LEPORELLO Oh niente affatto! quasi ammazzarmi!  DON GIOVANNI Va’ che sei matto! fu per burlar.  LEPORELLO Ed io non burlo, ma voglio andar.  DON GIOVANNI Eh via, buffone, sentimi, amico! Va’ che sei matto! non mi seccar! ecc.  LEPORELLO No, no, padrone! Vo’ andar, vi dico. No, non vo’ restar. ecc. Si, sì, si, vogl’andar, ecc. (Va per partire.)  RECITATIVO  DON GIOVANNI Leporello!  LEPORELLO Signore?   DON GIOVANNI Vien qui, facciamo pace: prendi…  LEPORELLO Cosa?  DON GIOVANNI (GLI DA DEL DANARO) Quattro doppie.  LEPORELLO Oh, sentite, per questa volta la cerimonia accetto. Ma non vi ci avvezzate: non credeste di sedurre i miei pari, come le donne, a forza di danari.  DON GIOVANNI Non parliam più di ciò; ti basta l’animo di far quel ch’io ti dico?  LEPORELLO Purché lasciam le donne.  DON GIOVANNI Lasciar le donne! pazzo! Lasciar le donne! Sai ch’elle per me son necessarie più del pan che mangio, più dell’aria che spiro!  LEPORELLO E avete core d’ingannarle poi tutte?  DON GIOVANNI È tutto amore. Chi a una sola è fedele, verso l’altre è crudele;  io, che in me sento sì esteso sentimento, vo’ bene a tutte quante. Le donne poi che calcolar non sanno, il mio buon natural chiamano inganno.  LEPORELLO Non ho veduto mai naturale più vasto, e più benigno. Orsù, cosa vorreste?  DON GIOVANNI Odi, vedesti tu la cameriera di Donna Elvira?  LEPORELLO Io no.  DON GIOVANNI Non hai veduto qualche cosa di bello, caro il mio Leporello: ora io con lei vo’tentar la mia sorte; ed ho pensato, già che siam verso sera, per aguzzarle meglio l’appetito, di presentarmi a lei col tuo vestito.  LEPORELLO E perché non potreste presentarvi col vostro?  DON GIOVANNI Han poco credito con gente di tal rango  gli abiti signorili.  (Si cava  il proprio abito e si mette quello di Leporello)  Sbrigati… via…  LEPORELLO Signor, per più ragioni…  DON GIOVANNI  Finiscila, non soffro opposizioni!  