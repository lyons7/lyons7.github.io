MASETTO  Non ci stanchiamo; il cor mi dice che trovarlo dobbiamo!    DON GIOVANNI  (Qualcuno parla.)   MASETTO Fermatevi: mi pare che alcuno qui si muova!  DON GIOVANNI Se non fallo è Masetto.  MASETTO Chi va là?... Non risponde. Animo! schioppo al muso! Chi va là?   DON GIOVANNI Non è solo: ci vuol giudizio! (cercando d’imitar la voce di Leporello) Amici… Non mi voglio scoprir. Sei tu, Masetto?   MASETTO  Appunto quello! e tu?   DON GIOVANNI Non mi conosci? Il servo son io di Don Giovanni.   MASETTO  Leporello! Servo di quell’indegno cavaliere!   DON GIOVANNI Certo, di quel briccone…  MASETTO  Di quell’uom senza onore… Ah, dimmi un poco dove possiam trovarlo: lo cerco con costor per trucidarlo.  DON GIOVANNI Bagatelle! Bravissimo Masetto! Anch’io con voi m’unisco per fargliela a quel birbo di padrone. Ma udite un po’ qual è la mia intenzione.  NO.17: ARIA  Metà di voi qua vadano, e gli altri vadan là. E pian pianin lo cerchino, lontan non fia di qua. Se un uom e una ragazza passeggian per la piazza, se sotto a una finestra fare all’amor sentite, ferite pur, ferite: il mio padron sarà. In testa egli ha un cappello con candidi pennacchi, addosso un gran mantello, e spada al fianco egli ha, ecc. Andate, fate presto! (a Masetto, mentre i contadini partono)  Tu sol verrai con me. Noi far dobbiamo il resto, e già vedrai cos’è.  (Prende seco Masetto e parte)  