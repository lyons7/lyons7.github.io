DONNA ELVIRA, DONNA ANNA, ZERLINA, DON OTTAVIO E MASETTO  Ah, dov’è il perfido? Dov’è l’indegno? Tutto il mio sdegno sfogar io vo’.  DONNA ANNA Solo mirandolo stretto in catene alle mie pene calma darò.  LEPORELLO  Più non sperate di ritrovarlo, più non cercate: lontano andò.  GLI ALTRI Cos’è? Favella! Via! presto! sbrigati!  LEPORELLO Venne un colosso… Ma se non posso… Tra fumo e foco… Badate un poco… L’uomo di sasso… Fermate il passo… Giusto là sotto Diede il gran botto.  Giusto là il diavolo Se’l trangugiò.  GLI ALTRI Stelle! che sento!  LEPORELLO Vero è l’evento!  DONNA ELVIRA  Ah, certo è l’ombra che m’incontrò!  GLI ALTRI Ah, certo è l’ombra che l’incontrò!  DON OTTAVIO Or che tutti o mio tesoro vendicati siam dal cielo, porgi, porgi a me un ristoro: non mi far languire ancor.  DONNA ANNA Lascia, o caro, un anno ancora allo sfogo del mio cor.  DON OTTAVIO Al desìo chi m’adora ceder deve un fido amor.  DONNA ANNA Al desìo chi t’adora ceder deve un fido amor.  DONNA ELVIRA Io men vado in un ritiro a finir la vita mia.  ZERLINA E MASETTO Noi Masetto a casa andiamo, a cenar in compagnia.  MASETTO  Noi Zerlina, a casa andiamo, a cenar in compagnia.  LEPORELLO Ed io vado all’osteria a trovar padron miglior  ZERLINA, MASETTO E LEPORELLO Resti dunque quel birbon con Proserpina e Pluton. E noi tutti, o buona gente, ripetiam allegramente l’antichissima canzon:  TUTTI Questo è il fin di chi fa mal! E de’ perfidi la morte alla vita è sempre ugual, ecc.   