RECITATIVO   DON GIOVANNI (entrando pel muretto, ridendo) Ah, ah, ah, ah! questa è buona! or lasciala cercar! Che bella notte! E più chiara del giorno; sembra fatta per gir a zonzo a caccia di ragazze. Avrei voglia un po’di saper come è finito l’affar tra Leporello e Donna Elvira. S’egli ha avuto giudizio…  LEPORELLO (in strada) Alfin vuole ch’io faccia un precipizio!   DON GIOVANNI È desso. Ehi, Leporello!  LEPORELLO (dal muretto) Chi mi chiama?  DON GIOVANNI Non conosci il padron?  LEPORELLO Così nol conoscessi!  DON GIOVANNI Come? birbo!  LEPORELLO Ah, siete voi? scusate!  DON GIOVANNI Cosa è stato?  LEPORELLO Per cagion vostra io fui quasi accoppato.  DON GIOVANNI Ebben, non era questo un onore per te?  LEPORELLO  Signor, vel dono!  DON GIOVANNI Via, via, vien qua: che belle cose ti deggio dir!  LEPORELLO Ma cosa fate qui?  DON GIOVANNI Vien dentro, e lo saprai. (Leporello entra; si cangiano d’abito.) Di tante storielle, che accadute mi son da che artisti, ti dirò un’altra volta: or la più bella ti vo’ solo narrar.  LEPORELLO  Donnesca al certo?  DON GIOVANNI C’è dubbio? Una fanciulla bella, giovin, galante, per la strada incontrai; le vado appresso, la prendo per la mano, fuggir mi vuole; dico poche parole, ella mi piglia… Sai per chi?  LEPORELLO  Non lo so.  DON GIOVANNI Per Leporello!  LEPORELLO Per me?  DON GIOVANNI Per te.  LEPORELLO Va bene.  DON GIOVANNI Per la mano essa allor mi prende…  LEPORELLO Ancora meglio.  DON GIOVANNI M’accarezza, mi abbraccia.. ‘Caro il mio Leporello, Leporello, mio caro… ‘Allor m’accorsi ch’era qualche tua bella.  LEPORELLO (Oh maledetto!)  DON GIOVANNI Dell’inganno approfitto; non so come mi riconosce: grida; sento gente; a fuggire mi metto; e pronto pronto, per quel muretto in questo loco io monto.  LEPORELLO  E mi dite la cosa con tanta indifferenza!  DON GIOVANNI Perché no?  LEPORELLO Ma se fosse costei stata mia moglie?  DON GIOVANNI (ridendo forte) Meglio ancora!  LA STATUA DEL COMMENDATORE Di rider finirai pria dell’aurora.  DON GIOVANNI Chi ha parlato?  LEPORELLO (con atti di paura) Ah, qualche anima sarà dell’altro mondo che vi conosce a fondo.  DON GIOVANNI (mette mano alla spada, cerca qua e là pel sepolcreto, dando diverse percosse alle statue.) Taci, sciocco! Chi va là?  LA STATUA DEL COMMENDATORE Ribaldo, audace, lascia a’ morti la pace.  LEPORELLO  Ve l’ho detto!  DON GIOVANNI (con indifferenza e sprezzo) Sarà qualcun di fuori che si burla di noi Ehi? del commendatore non è questa la statua?  Leggi un, poco quell’iscrizion.  LEPORELLO Scusate, non ho imparato a leggere ai raggi della luna.  DON GIOVANNI Leggi, dico!  LEPORELLO (legge)  ‘Dell’empio che mi trasse al passo estremo qui attendo la vendetta’. Udiste? Io tremo!  DON GIOVANNI O vecchio buffonissimo! Digli che questa sera lo attendo a cenar meco.  LEPORELLO Che pazzia! Ma vi par… oh Dei, mirate! Che terribili occhiate egli ci dà! Par vivo! Par che senta! E che voglia parlar!  DON GIOVANNI Orsù va’ là, o qui t’ammazzo e poi ti seppellisco!  LEPORELLO Piano piano, signore, ora ubbidisco…  NO.22: DUETTO O statua gentilissima Del gran Commendatore (a Don Giovanni.) Padron mi trema il core; non posso terminar.  DON GIOVANNI Finiscila, o nel petto  ti metto questo acciar.  LEPORELLO Che impiccio, che capriccio!  Io sentomi gelar.   DON GIOVANNI Che gusto, che spassetto!  Lo voglio far tremar!  LEPORELLO O statua gentilissima, benché di marmo siate… (a Don Giovanni) Ah, padron mio, mirate,  che seguita a guardar   DON GIOVANNI (minacciandolo) Mori! Mori!  LEPORELLO No, no, attendete (alla statua)  Signor, il padron mio. badate ben, non io… vorria con voi cenar… (La statua china la testa) Ah, ah, ah, che scena è questa! O ciel, chinò la testa!  DON GIOVANNI Va’ !à, che se’ un buffone…  LEPORELLO Guardate ancor, padrone!  DON GIOVANNI E che degg’io guardar?  LEPORELLO Colla marmorea testa (imitando la statua) ei fa così, così. (La statua china ancora la testa.)  DON GIOVANNI (vedendo il chino) Colla marmorea testa ei fa così, così. (alla statua) Parlate se potete: verrete a cena?  LA STATUA DEL COMMENDATORE Sì.  LEPORELLO Mover mi posso appena… Mi manca, o dei, la lena.  Per carità, partiamo, andiamo via di qua!  DON GIOVANNI Bizzarra è inver la scena… Verrà il buon vecchio a cena. A prepararla andiamo, partiamo via di qui. (Partono. )  