DONNA ELVIRA (entra disperata) L’ultima prova dell’amor mio ancor vogl’io fare con te. Più non rammento gl’inganni tuoi, pietade io sento…  DON GIOVANNI E LEPORELLO  Cos’è? Cos’è?  DONNA ELVIRA (inginocchiandosi) Da te non chiede quest’alma oppressa della tua fede qualche mercé.  DON GIOVANNI Mi maraviglio! Cosa volete? Se non sorgete, non resto in piè! (S’inginocchia.)  DONNA ELVIRA Ah! non deridere gli affanni miei!  LEPORELLO  Quasi da piangere mi fa costei.  DON GIOVANNI  lo te deridere? Cielo! perché? (sorgendo fa sorgere Donna Elvira:con affettata tenerezza) Che vuoi, mio bene?  DONNA ELVIRA  Che vita cangi!  DON GIOVANNI Brava! Brava!  DONNA ELVIRA E LEPORELLO Cor perfido!  DON GIOVANNI (tornando a sedere  a mangiare) Lascia ch’io mangi. E se ti piace, mangia con me.  DONNA ELVIRA  Restati, barbaro, nel lezzo immondo, esempio orribile d’iniquità!  DON GIOVANNI (bevendo) Vivan le femmine, viva il buon vino, sostegno e gloria d’umanità!  LEPORELLO Se non si muove del suo dolore, di sasso ha il core, o cor non ha!  (Donna Elvira sorte, poi rientra subito, gridando, e fugge dall’altra parte.)  DON GIOVANNI E LEPORELLO Che grido è questo mai?  DON GIOVANNI Va. a veder che cosa è stato. (Leporello sorte, e prima di tornare, mette un grido.) Che grido indiavolato! Leporello, che cos’è?  LEPORELLO (entra  spaventato e chiude l’uscio.) Ah, signor… per carità! Non andate fuor di qua! L’uom di sasso… l’uomo bianco ah, padrone! io gelo! io manco! Se vedeste che figura! Se sentiste come fa: ta ta ta ta!  DON GIOVANNI Non capisco niente affatto.  LEPORELLO  Ta ta ta ta!  DON GIOVANNI Tu sei matto in verità. (Si sente battere alla porta.)  LEPORELLO Ah, sentite!  DON GIOVANNI Qualcun batte. Apri…  LEPORELLO  Io tremo…  DON GIOVANNI Apri, dico!  LEPORELLO Ah!  DON GIOVANNI Matto! Per togliermi d’intrico ad aprir io stesso andrò! (Piglia lume e va per aprire.)  LEPORELLO Non vo’ più veder l’amico; pian pianin m’asconderò.  (S’asconde sotto la tavola. Don Giovanni torna seguito dalla statua del Commendatore.)  