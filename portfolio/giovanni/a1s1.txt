LEPORELLO  (con ferraiulo, che passeggia davanti la casa di Donna Anna)  Notte e giorno faticar  per chi nulla sa gradir;  piova e vento sopportar,  mangiar male e mai dormir... Voglio far il gentiluomo,  e non voglio più servir.  Oh, che caro galantuomo!  vuol star dentro colla bella,  ed io far la sentinella!  Ma mi par... che venga gente;  non mi voglio far sentir. (S’asconde.)  (Donna Anna esce tenendo forte pel braccio Don Giovanni, ed egli cercando sempre di celarsi.)  DONNA ANNA Non sperar, se non m’uccidi, Ch’io ti lasci fuggir mai, ecc.  DON GIOVANNI Donna folle! indarno gridi! Chi son io tu non saprai.  LEPORELLO Che tumulto! o ciel, che gridi! Il padron in nuovi guai!  DONNA ANNA Gente! servi! al traditore! Scellerato!  DON GIOVANNI Taci, e trema al mio furore! Sconsigliata!  LEPORELLO Sta a veder che il libertino mi farà precipitar.  DONNA ANNA Come furia disperata, ti saprò perseguitar.  DON GIOVANNI Questa furia disperata mi vuol far precipitar.  LEPORELLO  Che tumulto! ecc.  (Appare il Commendatore colla spada sguainata. Donn’Anna fugge in casa.)   COMMENDATORE Lasciala, indegno! Battiti meco.  DON GIOVANNI Va, non mi degno di pugnar teco.  COMMENDATORE   Cosi pretendi da me fuggir?  LEPORELLO Potessi almeno di qua partir!  COMMENDATORE Battiti!   DON GIOVANNI Misero! attendi, se vuoi morir!  (Combattono. Il Commendatore cade, mortalmente ferito.)  COMMENDATORE Ah, soccorso! son tradito! L’assassino m’ha ferito,  e dal seno palpitante  sento l’anima partir, ecc.  DON GIOVANNI Ah! già cade il sciagurato... affannosa e agonizzante già dal seno palpitante veggo l’anima partir, ecc.  LEPORELLO Qual misfatto! qual eccesso!  Entro il sen, dallo spavento,  palpitar il cor mi sento.  Io non sò che far, che dir, ecc.  (Il Commendatore muore.)  