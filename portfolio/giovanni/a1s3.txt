DONNA ANNA Ah! del padre in periglio, in soccorso voliam.  DON OTTAVIO (con ferro ignudo in mano) Tutto il mio sangue verserò se bisogna; ma dov’è il scellerato?  DONNA ANNA In questo loco... (Vede il cadavere.)  NO.2: RECITATIVO ACCOMPAGNATO E DUETTO  Ma qual mai s’offre, o dei, spettacolo funesto agli occhi miei Il padre... padre mio... mio caro padre ...  DON OTTAVIO Signore . . .  DONNA ANNA Ah! l’assassino mel trucidò. Quel sangue... quella piaga... quel volto tinto e coperto dei color di morte. Ei non respira più... fredde ha le membra... Padre mio! caro padre! padre amato! Io manco . . .  io moro . . . (Sviene)  DON OTTAVIO Ah, soccorrete, amici, il mio tesoro! Cercatemi, recatemi qualche odor... qualche spirto... ah! non tardate! Donn’Anna! sposa! amica! Il duolo estremo la meschinella uccide...  DONNA ANNA Ah!  DON OTTAVIO (ai servi) Già rinviene. Datele nuovi aiuti!  DONNA ANNA Padre mio...  DON OTTAVIO Celate, allontanate agli occhi suoi quell’oggetto d’orrore. (Viene portato via il cadavere.) Anima mia, consolati, fa’ core...  DUETTO  DONNA ANNA Fuggi, crudele, fuggi! Lascia che mora anch’io, ora ch’è morto, oh Dio, chi a me la vita diè.  DON OTTAVIO Senti, cor mio, deh! senti, guardami un solo istante, ti parla il caro amante, che vive sol per te.  DONNA ANNA Tu sei... perdon, mio bene... l’affanno mio, le pene... Ah, il padre mio dov’è?  DON OTTAVIO Il padre... Lascia, o cara, la rimembranza amara... Hai sposo e padre in me.  DONNA ANNA Ah! vendicar, se il puoi, giura quel sangue ognor!   DON OTTAVIO Lo giuro agli occhi tuoi, lo giuro al nostro amor!  DONNA ANNA e DON OTTAVIO Che giuramento, o dei! Che barbaro momento!  Fra cento affetti e cento,  vammi ondeggiando il cor! ecc. (Partono.)  