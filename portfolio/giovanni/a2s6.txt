RECITATIVO  MASETTO (gridando forte)  Ahi! ahi! la testa mia! Ahi! ahi! le spalle, e il petto!  ZERLINA (entrando)  Di sentire mi parve la voce di Masetto.  MASETTO Oh Dio! Zerlina, Zerlina mia, soccorso!  ZERLINA Cosa è stato?   MASETTO L’iniquo! lo scellerato mi ruppe l’ossa e i nervi!  ZERLINA Oh, poveretta me! chi?   MASETTO  Leporello! o qualche diavol che somiglia a lui.  ZERLINA Crudel! non tel diss’io, che con questa tua pazza gelosia ti ridurresti a qualche brutto passo? Dove ti duole?   MASETTO Qui.  ZERLINA E poi?  MASETTO Qui… e ancora… qui…  ZERLINA  E poi non ti duol altro?  MASETTO Duolmi un poco questo piè, questo braccio, e questa mano.  ZERLINA Via, via, non è gran mal, se il resto è sano. Vientene meco a casa: purché tu mi prometta d’essere men geloso, io ti guarirò, caro il mio sposo.  NO.18: ARIA  Vedrai, carino, se sei buonino, che bel rimedio ti voglio dar. È naturale, non dà disgusto, e lo speziale non lo sa far. È un certo balsamo che porto addosso: dare te’l posso, se’l vuoi provar. Saper vorresti dove mi sta? Sentilo battere… (facendogli toccar il core.) … toccami qua! (Parte con Masetto.)  