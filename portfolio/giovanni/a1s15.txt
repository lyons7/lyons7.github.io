RECITATIVO  LEPORELLO (entrando) Io deggio, ad ogni patto, per sempre abbandonar questo bel matto... Eccolo qui: quardate con qual indifferenza se ne viene!  DON GIOVANNI (ENTRANDO) Oh, Leporello mio, va tutto bene?  LEPORELLO Don Giovannino mio, va tutto male!  DON GIOVANNI Come, va tutto male?  LEPORELLO Vado a casa, come voi m’ordinaste, con tutta quella gente...  DON GIOVANNI Bravo!  LEPORELLO A forza di chiacchiere, di vezzi e di bugie, ch’ho imparato sì bene a star con voi, cerco d’intrattenerli...  DON GIOVANNI Bravo!  LEPORELLO Dico mille cose a Masetto per placarlo, per trargli dal pensier la gelosia...  DON GIOVANNI  Bravo, bravo, in coscienza mia!  LEPORELLO   Faccio che bevano e gli uomini e le donne; son già mezzi ubriachi; altri canta, altri scherza, altri seguita a ber...in sul più bello, chi credete che capiti?   DON GIOVANNI Zerlina!  LEPORELLO Bravo! e con lei chi viene?  DON GIOVANNI Donna Elvira?   LEPORELLO Bravo! E disse di voi...  DON GIOVANNI Tutto quel mal, che in bocca le venia.     LEPORELLO Bravo, in coscienza mia!     DON GIOVANNI E tu cosa facesti?  LEPORELLO Tacqui.  DON GIOVANNI Ed ella?  LEPORELLO Seguì a gridar.   DON GIOVANNI E tu?  LEPORELLO Quando mi parve che già fosse sfogata, olcemente fuor dell’orto la trassi, e con bell’arte, chiusa la porta a chiave, io mi cavai, e sulla via soletta la lasciai.   DON GIOVANNI Bravo, bravo, arcibravo! L’affar non può andar meglio! Incominciasti. io saprò terminar! Troppo mi premono queste contadinotte; le voglio divertir finché vien notte.  NO.11: ARIA Finch’han dal vino calda la testa, una gran festa fa preparar! Se trovi in piazza qualche ragazza, teco ancor quella cerca menar.  Senza alcun ordine la danza sia, ch’il minuetto, chi la follia, chi l’alemanna farai ballar, ecc. Ed io frattanto dall’altro canto,  con questa e quella vo’ amoreggiar!  Ah, la mia lista doman mattina  d’una decina devi aumentar! ecc.  