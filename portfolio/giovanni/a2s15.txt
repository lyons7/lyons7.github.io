LA STATUA DEL COMMENDATORE Don Giovanni, a cenar teco m’invitasti, e son venuto.  DON GIOVANNI Non l’avrei giammai creduto. Ma farò quel che potrò! Leporello, un’altra cena fa’ che subito si porti!  LEPORELLO (da sotto la mensa) Ah, padron, siam tutti morti!  DON GIOVANNI Vanne, dico…  LA STATUA DEL COMMENDATORE Ferma un po’. Non si pasce di cibo mortale chi si pasce di cibo celeste. Altre cure più gravi di queste, altra brama quaggiù mi guidò!  LEPORELLO  La terzana d’avere mi sembra, e le membra fermar più non so.  DON GIOVANNI Parla dunque: che chiedi, che vuoi?  LA STATUA DEL COMMENDATORE Parlo, ascolta, più tempo non ho.  DON GIOVANNI Parla, parla, ascoltando ti sto.  LA STATUA DEL COMMENDATORE Tu m’invitasti a cena, il tuo dover or sai. Rispondimi: verrai tu a cenar meco?  LEPORELLO (tremando)  Oibò, oibò, tempo non ha, scusate.  DON GIOVANNI A torto di viltade tacciato mai sarò!  LA  STATUA DEL COMMENDATORE Risolvi!  DON GIOVANNI Ho già risolto.  LA STATUA DEL COMMENDATORE  Verrai?  LEPORELLO  Dite di no, dite di no!  DON GIOVANNI Ho fermo il core in petto: non ho timor, verrò!  LA STATUA DEL COMMENDATORE  Dammi la mano in pegno!  DON GIOVANNI (dandogli la mano) Eccola! ohimè!  LA STATUA DEL COMMENDATORE  Cos’hai?  DON GIOVANNI Che gelo è questo mai!  LA STATUA DEL COMMENDATORE  Pentiti, cangia vita! È l’ultimo momento!  DON GIOVANNI (vuol sciogliersi, ma invano.) No, no, ch’io non mi pento! Vanne lontan da me!  LA STATUA DEL COMMENDATORE Pentiti, scellerato!  DON GIOVANNI No, vecchio infatuato!  LA STATUA DEL COMMENDATORE Pentiti… Pentiti!  DON GIOVANNI No!… No!…  LA STATUA DEL COMMENDATORE Sì!  DON GIOVANNI No!  LEPORELLO Sì, sì!  DON GIOVANNI  No, no!  LA STATUA DEL COMMENDATORE  Ah, tempo più non v’è! (Parte. Foco da diverse parti, tremuoto.)  DON GIOVANNI Da qual tremore insolito sento assalir gli spiriti! Donde escono quei vortici di fuoco pien d’orror?  DEMONI (di sotterra, con voci cupe) Tutto a tue colpe è poco! Vieni! c’è un mal peggior! ecc.  DON GIOVANNI Chi l’anima mi lacera! Chi m’agita le viscere! Che strazio, ohimè! che smania! che inferno! che terror! ecc.  LEPORELLO Che ceffo disperato! Che gesti da dannato! Che gridi! che lamenti! Come mi fa terror! ecc.  DON GIOVANNI (Il foco cresce; si sprofonda.) Ah! (Resta inghiottito dalla terra.)  LEPORELLO Ah!  