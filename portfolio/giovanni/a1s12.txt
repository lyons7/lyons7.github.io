DONNA ELVIRA (tornando) Ah, ti ritrovo ancor, perfido mostro!   NO.9: QUARTETTO  DONNA ELVIRA (a DONNA ANNA) Non ti fidar, o misera,  di quel ribaldo cor!  Me già tradì quel barbaro; te vuol tradir ancor!  DONNA ANNA E DON OTTAVIO  Cieli! che aspetto nobile!  Che dolce maestà!  Il suo pallor, le lagrime  m’empiono di pietà!  DON GIOVANNI (a parte a questi ultimi)  La povera ragazza è pazza amici miei.  Lasciatemi con lei: forse si calmerà.  DONNA ELVIRA (ascoltando) Ah! non credete al perfido!   DON GIOVANNI È pazza; non badate!   DONNA ELVIRA Restate, o dei, restate!   DONNA ANNA E DON OTTAVIO A chi si crederà?  Certo moto d’ignoto tormento  dentro l’alma girare mi sento,  che mi dice per quell’infelice  cento cose che intender non sa.  DON GIOVANNI Certo moto d’ignoto spavento  dentro l’alma girare mi sento,  che mi dice per quell’infelice  cento cose che intender non sa.  DONNA ELVIRA Sdegno, rabbia, dispetto, tormento,  dentro l’alma girare mi sento  che mi dice di quel traditore  cento cose che intender non sa.  DON OTTAVIO Io di qua non vado via, se non so com’è l’affar.  DONNA ANNA Non ha l’aria di pazzia  il suo tratto, il suo parlar.  DON GIOVANNI Se men vado, si potria  qualche cosa sospettar.  DONNA ELVIRA  Da quel ceffo si dovria  la ner’alma giudicar.  DON OTTAVIO (a DON GIOVANNI) Dunque quella...?   DON GIOVANNI È pazzarella.  DONNA ANNA (a DONNA ELVIRA) Dunque quegli...?  DONNA ELVIRA È un traditore.  DON GIOVANNI Infelice!  DONNA ELVIRA Mentitore!  DONNA ANNA E DON OTTAVIO Incomincio a dubitar.  DON GIOVANNI (a DONNA ELVIRA) Zitto, zitto, che la gente  si raduna a noi dintorno! Siate un poco più prudente:  vi farete criticar!  DONNA ELVIRA (a DON GIOVANNI) Non sperarlo, o scellerato! Ho perduto la prudenza! Le tue colpe ed il mio stato  voglio a tutti palesar!   DONNA ANNA E DON OTTAVIO Quegli accenti sì sommessi, quel cangiarsi di colore, son indizi troppo espressi che mi fan determinar, ecc. (DONNA ELVIRA parte)  RECITATIVO  DON GIOVANNI Povera sventurata! I passi suoi voglio seguir; non voglio che faccia un precipizio. Perdonate, bellissima Donn’Anna; se servirvi poss’io, in mia casa v’aspetto. Amici, addio! (Parte.)  