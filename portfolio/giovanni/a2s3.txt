DONNA ELVIRA (uscendo dalla locanda) Eccomi a voi!  DON GIOVANNI Veggiamo che farà.  LEPORELLO Che imbroglio!  DONNA ELVIRA Dunque creder potrò che i pianti miei abbian vinto quel cor? Dunque pentito l’amato on Giovanni al suo dovere e all’amor mio ritorna?  LEPORELLO Si, carina!  DONNA ELVIRA Crudele! Se sapeste quante lagrime e quanti sospir voi mi costate!  LEPORELLO Io, vita mia?  DONNA ELVIRA Voi.  LEPORELLO Poverina! quanto mi dispiace!   DONNA ELVIRA Mi fuggirete più?  LEPORELLO No, muso bello.  DONNA ELVIRA Sarete sempre mio?  LEPORELLO Sempre.  DONNA ELVIRA Carissimo!  LEPORELLO Carissima! (La burla mi da gusto.)  DONNA ELVIRA Mio tesoro!  LEPORELLO  Mia Venere!  DONNA ELVIRA Son per voi tutta foco!  LEPORELLO Io tutto cenere.  DON GIOVANNI  Il birbo si riscalda!  DONNA ELVIRA E non m’ingannerete?  LEPORELLO No, sicuro.  DONNA ELVIRA Giuratemi.  LEPORELLO Lo giuro a questa mano che bacio con trasporto, a quei bei lumi…  DON GIOVANNI (finge di uccider qualcheduno colla spada alla mano)  Ih! Eh! Ah! Ah! sei morto!  DONNA ELVIRA E LEPORELLO Oh! Numi! (Fuggono.)  DON GIOVANNI Ih! Eh! Ih! Ah! Ah! Purchè la sorte mi secondi: veggiamo: le finestre son queste: ora cantiamo.  NO.16: CANZONETTA  Deh, vieni alla finestra, o mio tesoro,  deh, vieni a consolar il pianto mio.  Se neghi a me di dar qualche ristoro,  davanti agli occhi tuoi morir vogl’io.  Tu ch’hai la bocca dolce più che il miele,  tu che il zucchero porti in mezzo al core,  non esser, gioia mia, con me crudele,  lasciati almen veder, mio bell’amore!  RECITATIVO  V’è gente alla finestra! Sarà dessa. Zì, zì…   