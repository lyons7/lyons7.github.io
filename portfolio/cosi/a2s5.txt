FIORDILIGI Oh che bella giornata! FERRANDO Caldetta anzi che no. DORABELLA Che vezzosi arboscelli! GUILELMO Certo, certo, son belli; Han più foglie che frutti. FIORDILIGI Quei viali Come sono leggiadri! Volete passeggiar? FERRANDO Son pronto, o cara, Ad ogni vostro cenno. FIORDILIGI Troppa grazia! FERRANDO (a Guilelmo, nel passare) Eccoci alla gran crisi! FIORDILIGI Cosa gli avete detto? FERRANDO Eh, gli raccomandai Di divertirla bene. DORABELLA Passeggiamo anche noi. GUILELMO Come vi piace (Passeggiano. Dopo un momento di silenzio.) Ahimè! DORABELLA Che cosa avete? GUILELMO Io mi sento sì male, Sì male, anima mia, Che mi par di morire. DORABELLA (da sè) Non otterrà nientissimo. (forte) Saranno rimasugli Del velen che beveste. GUILELMO (con fuoco) Ah, che un veleno Assai più forte io bevo In que' crudi e focosi Mongibelli amorosi! (Gli altri due entrano in atto di passeggiare.) DORABELLA Sarà veleno calido; Fatevi un poco fresco. GUILELMO Ingrata, voi burlate Ed intanto io mi moro. (da sè) Son spariti; Dove diamin son iti? DORABELLA Eh via, non fate. GUILELMO Io mi moro, crudele, e voi burlate? DORABELLA Io burlo? GUILELMO Dunque datemi qualche segno, Anima bella, della vostra pietà. DORABELLA Due, se volete; Dite quel che far deggio e lo vedrete. GUILELMO (da sè) Scherza, o dice davvero? (forte) Questa picciola offerta D'accettare degnatevi. DORABELLA Un core? GUILELMO Un core: è simbolo di quello Ch'arde, languisce e spasima per voi. DORABELLA (da sè) Che dono prezioso! GUILELMO L'accettate? DORABELLA Crudele, Di sedur non tentate un cor fedele. GUILELMO (da sè) La montagna vacilla; Mi spiace, ma impegnato È l'onor di soldato. (a Dorabella) V'adoro! DORABELLA Per pietà! GUILELMO Son tutto vostro! DORABELLA Oh Dei! GUILELMO Cedete, o cara! DORABELLA Mi farete morir. GUILELMO Morremo insieme, Amorosa mia speme. L'accettate? DORABELLA (con un sospiro) L'accetto. GUILELMO (da sè) Infelice Ferrando! (forte) Oh che diletto! No. 23 Duetto GUILELMO Il core vi dono, Bell'idolo mio; Ma il vostro vo' anch'io: Via, datelo a me. DORABELLA Mel date, lo prendo, Ma il mio non vi rendo; Invan mel chiedete, Più meco ei non è. GUILELMO Se teco non l'hai, Perchè batte qui? DORABELLA Se a me tu lo dai, Che mai balza lì? DORABELLA E GUILELMO È il mio coricino Che più non è meco; Ei venne a star teco, Ei batte così. GUILELMO (vuol mettere il cuore dove ha il ritratto di Ferrando) Qui lascia che il metta. DORABELLA Ei qui non può star. GUILELMO T'intendo, furbetta. (Le torce dolcemente la faccia dall'altra parte, le cava il ritratto e vi mette il cuore.) DORABELLA Che fai? GUILELMO Non guardar. DORABELLA (da sè) Nel petto un Vesuvio D'avere mi par! GUILELMO (da sè) Ferrando meschino! Possibil non par. (forte) L'occhietto a me gira. DORABELLA Che brami? GUILELMO Rimira, Se meglio può andar. DORABELLA E GUILELMO Oh, cambio felice Di cori e d'affetti! Che nuovi diletti, Che dolce penar! (Partono abbracciati.)  