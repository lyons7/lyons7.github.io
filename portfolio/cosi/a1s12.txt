FERRANDO E GUILELMO (Appena soli con Don Alfonso, ridono.) DON ALFONSO E voi ridete? FERRANDO E GUILELMO (ridono smoderatamente) Certo, ridiamo. DON ALFONSO Ma cosa avete? FERRANDO E GUILELMO Già lo sappiamo. DON ALFONSO Ridete piano. FERRANDO E GUILELMO Parlate invano. DON ALFONSO Se vi sentissero, Se vi scoprissero, Si guasterebbe Tutto l'affar. FERRANDO E GUILELMO Ah, che dal ridere L'alma dividere ... Ah, che le viscere Sento scoppiar! DON ALFONSO Mi fa da ridere Questo lor ridere, Ma so che in piangere Dee terminar. Recitativo DON ALFONSO Si può sapere un poco La cagion di quel riso? GUILELMO Oh cospettaccio! Non vi pare che abbiam giusta ragione, Il mio caro padrone? FERRANDO Oh cospettaccio! Non vi pare che abbiam giusta ragione, Il mio caro padrone? GUILELMO (scherzando) Pagate la metà. FERRANDO Pagate solo Ventiquattro zecchini. DON ALFONSO Poveri innocentini! Venite qua, vi voglio Porre il ditino in bocca. GUILELMO E avete ancora  Coraggio di fiatar? DON ALFONSO Avanti sera Ci parlerem. FERRANDO Quando volete. DON ALFONSO Intanto Silenzio e ubbidienza Fino a doman mattina. GUILELMO Siam soldati E amiam la disciplina. DON ALFONSO Or bene: andate un poco Ad attendermi entrambi in giardinetto; Colà vi manderò gli ordini miei. GUILELMO Ed oggi non si mangia? FERRANDO Cosa serve? A battaglia finita Fia la cena per noi più saporita. No. 17 Aria FERRANDO Un'aura amorosa Del nostro tesoro Un dolce ristoro Al cor porgerà. Al cor che, nudrito Da speme d'amore, D'un'esca migliore Bisogno non ha. (Ferrando e Guilelmo partono.)   