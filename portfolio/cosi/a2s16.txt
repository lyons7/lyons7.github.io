CORO Benedetti i doppi coniugi E le amabili sposine! Splenda lor il ciel benefico, Ed a guisa di galline Sien di figli ognor prolifiche Che le agguaglino in beltà. FIORDILIGI, DORABELLA, FERRANDO E GUILELMO Come par che qui prometta Tutto gioia e tutto amore! Della cara Despinetta Certo il merito sarà. Raddoppiate il lieto suono, Replicate il dolce canto E noi qui seggiamo intanto In maggior giovialità. (Il coro parte; restano quattro servitori per servire gli sposi che si mettono alla tavola.) FERRANDO E GUILELMO Tutto, tutto, o vita mia, Al mio foco or ben risponde. FIORDILIGI E DORABELLA Pel mio sangue l'allegria Cresce, cresce e si diffonde. FERRANDO E GUILELMO Sei pur bella! FIORDILIGI E DORABELLA Sei pur vago! FERRANDO E GUILELMO Che bei rai! FIORDILIGI E DORABELLA Che bella bocca! FERRANDO E GUILELMO Tocca e bevi! FIORDILIGI E DORABELLA Bevi e tocca! (Toccando i bicchieri.) FIORDILIGI, DORABELLA E FERRANDO E nel tuo, nel mio bicchiero Si sommerga ogni pensiero E non resti più memoria Del passato ai nostri cor. (bevono) GUILELMO (da sè) Ah, bevessero del tossico, Queste volpi senza onor!  