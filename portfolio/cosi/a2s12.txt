FIORDILIGI L'abito di Ferrando Sarà buono per me; può Dorabella Prender quel di Guilelmo. In questi arnesi Raggiungerem gli sposi nostri. Al loro fianco pugnar potremo E morir, se fa d'uopo. (Si cava quello che tiene in testa.) Ite in malora Ornamenti fatali, io vi detesto. GUILELMO (da sè) Si può dar un amor simile a questo? FIORDILIGI Di tornar non sperate alla mia fronte Pria ch'io qui torni col mio ben; In vostro loco porrò questo cappello. Oh, come ei mi trasforma le sembianze e il viso! Come appena io medesma or mi ravviso! No. 29 Duetto FIORDILIGI Fra gli amplessi in pochi istanti Giungerò del fido sposo; Sconosciuta a lui davanti In quest'abito verrò. Oh, che gioia il suo bel core Proverà nel ravvisarmi! FERRANDO Ed intanto di dolore Meschinello io mi morrò. FIORDILIGI Cosa veggio? Son tradita! Deh, partite! FERRANDO Ah no, mia vita! Con quel ferro di tua mano Questo cor tu ferirai, E se forza, oh Dio, non hai, Io la man ti reggerò. (Prende la spada dal tavolino, la sfodera.) FIORDILIGI Taci, ahimè! Son abbastanza Tormentata ed infelice! Ah, che omai la mia costanza A quei sguardi, a quel che dice, Incomincia a vacillar! FERRANDO Ah, che omai la sua costanza A quei sguardi, a quel che dice, Incomincia a vacillar. FIORDILIGI Sorgi, sorgi! FERRANDO Invan lo credi. FIORDILIGI Per pietà, da me che chiedi? FERRANDO Il tuo cor o la mia morte. FIORDILIGI Ah, non son, non son più forte! FERRANDO (le prende la mano e gliela bacia) Cedi, cara! FIORDILIGI Dei, consiglio! FERRANDO (tenerissimamente) Volgi a me pietoso il ciglio: In me sol trovar tu puoi Sposo, amante e più, se vuoi; Idol mio, più non tardar. FIORDILIGI (tremando) Giusto ciel! Crudel, hai vinto; Fa' di me quel che ti par. (Don Alfonso trattiene Guilelmo che vorrebbe uscire.) FERRANDO E FIORDILIGI Abbracciamci, o caro bene, E un conforto a tante pene Sia languir di dolce affetto, Di diletto Sospirar!  