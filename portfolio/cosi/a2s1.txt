DESPINA Andate là, che siete Due bizzarre ragazze! FIORDILIGI Oh cospettaccio! Cosa pretenderesti? DESPINA Per me nulla. FIORDILIGI Per chi dunque? DESPINA Per voi. DORABELLA Per noi? DESPINA Per voi. Siete voi donne o no? FIORDILIGI E per questo? DESPINA E per questo Dovete far da donne. DORABELLA Cioè? DESPINA Trattar l'amore en bagatelle. Le occasioni belle Non negliger giammai; cangiar a tempo, A tempo esser costanti, Coquetizzar con grazia, Prevenir la disgrazia sì comune A chi si fida in uomo, Mangiar il fico, e non gittare il pomo. FIORDILIGI Che diavolo! Tai cose Falle tu, se n'hai voglia. DESPINA Io già le faccio. Ma vorrei che anche voi Per gloria del bel sesso Faceste un po' lo stesso;  per esempio: i vostri Ganimedi Son andati alla guerra; infin che tornano, Fate alla militare: reclutate. DORABELLA Il cielo ce ne guardi. DESPINA Eh, che noi siamo in terra e non in cielo! Fidatevi al mio zelo.  Giacchè questi forestieri v'adorano, Lasciatevi adorar. Son ricchi, belli, Nobili, generosi, come fede Fece a voi Don Alfonso; avean coraggio Di morire per voi; questi son merti Che sprezzare non si denno Da giovani qual voi, belle e galanti, Che pon star senza amor, non senza amanti. (da sè) Par che ci trovin gusto. FIORDILIGI Perbacco, ci faresti Far delle belle cose; Credi tu che vogliamo Favola diventar degli oziosi? Ai nostri cari sposi Credi tu che vogliam dar tal tormento? DESPINA E chi dice che abbiate A far loro alcun torto? DORABELLA Non ti pare Che stia torto bastante Se noto si facesse Che trattiamo costor? DESPINA Anche per questo C'è un mezzo sicurissimo: Io voglio sparger fama Che vengono da me. DORABELLA Chi vuoi che il creda? DESPINA Oh bella! Non ha forse Merto una cameriera D'aver due cicisbei? Di me fidatevi. FIORDILIGI No, no; son troppo audaci Questi tuoi forestieri. Non ebber la baldanza Fin di chieder dei baci? DESPINA (da sè) Che disgrazia! (forte) Io posso assicurarvi Che le cose che han fatto Furo effetto del tossico che han preso: Convulsioni, deliri, Follie, vaneggiamenti; Ma or vedrete come son discreti, Manierosi, modesti e mansueti. Lasciateli venir. DORABELLA E poi? DESPINA E poi? Caspita, fate voi. (da sè) L'ho detto che cadrebbero. FIORDILIGI Cosa dobbiamo far? DESPINA Quel che volete. Siete d'ossa e di carne, O cosa siete? No. 19 Aria DESPINA Una donna a quindici anni Dee saper ogni gran moda, Dove il diavolo ha la coda, Cosa è bene e mal cos'è. Dee saper le maliziette Che innamorano gli amanti, Finger riso, finger pianti, Inventar i bei perchè. Dee in un momento Dar retta a cento, Colle pupille Parlar con mille, Dar speme a tutti, Sien belli, o brutti, Saper nascondersi Senza confondersi, Senza arrossire Saper mentire E, qual regina Dall'alto soglio, Col posso e voglio Farsi ubbidir. (da sè) Par ch'abbian gusto Di tal dottrina; Viva Despina Che sa servir.  