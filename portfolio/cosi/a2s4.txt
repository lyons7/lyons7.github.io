FERRANDO E GUILELMO Secondate, aurette amiche, Secondate i miei desiri, E portate i miei sospiri Alla dea di questo cor. Voi, che udiste mille volte Il tenor delle mie pene, Ripetete al caro bene Tutto quel che udiste allor. CORO Secondate, aurette amiche, Il desir di sì bei cor. Recitativo DON ALFONSO (ai servi che portano bacili con fiori) Il tutto deponete Sopra quei tavolini, e nella barca Ritiratevi, amici. FIORDILIGI E DORABELLA Cos'è tal mascherata? DESPINA Animo, via, coraggio: avete perso L'uso della favella? (La barca s'allontana dalla sponda) FERRANDO Io tremo e palpito Dalla testa alle piante. GUILELMO Amor lega le membra a vero amante. DON ALFONSO Da brave, incoraggiateli. FIORDILIGI (agli amanti) Parlate. DORABELLA Liberi dite pur quel che bramate. FERRANDO Madama! GUILELMO Anzi, Madame! FERRANDO Parla pur tu. GUILELMO No, no, parla pur tu. DON ALFONSO Oh, cospetto del diavolo! Lasciate tali smorfie Del secolo passato. Despinetta, Terminiam questa festa; Fa tu con lei, quel ch'io farò con questa. No. 22 Quartetto DON ALFONSO (prendendo per mano Dorabella) La mano a me date, (Despina prende Fiordiligi.) Movetevi un po'! (agli amanti) Se voi non parlate, Per voi parlerò. Perdono vi chiede Un schiavo tremante; V'offese, lo vede, Ma solo un istante; Or pena, ma tace ... FERRANDO E GUILELMO Tace ... (Gli amanti ripetono tutte ultime parole colla stessa cantilena.) DON ALFONSO Or lasciavi in pace ... FERRANDO E GUILELMO In pace ... DON ALFONSO Non può quel che vuole, Vorrà quel che può. FERRANDO E GUILELMO (Ripetono due intieri con un sospiro.) Non può quel che vuole, Vorrà quel che può. DON ALFONSO Su, via rispondete; Guardate e ridete? DESPINA (si mette davanti le due donne) Per voi la risposta A loro darò. (alle signore) Quello che è stato, è stato, Scordiamci del passato. Rompasi omai quel laccio, Segno di servitù. A me porgete il braccio, Nè sospirate più. (Prende la mano di Dorabella, Don Alfonso quella di Fiordiligi e fa rompere il laccio agli amanti, cui  mettono al braccio dei medesimi.) DESPINA E DON ALFONSO (sottovoce a parte) Per carità, partiamo; Quel che san far veggiamo. Le stimo più del diavolo S'ora non cascan giù. (partono)  