FERRANDO (lietissimo) Amico, abbiamo vinto! GUILELMO Un ambo o un terno? FERRANDO Una cinquina, amico; Fiordiligi È la modestia in carne. GUILELMO Nientemeno? FERRANDO Nientissimo; sta attento E ascolta come fu. GUILELMO T'ascolto, di' pur su. FERRANDO Pel giardinetto, Come eravam d'accordo, A passeggiar mi metto; Le do il braccio, si parla Di mille cose indifferenti, alfine Viensi all'amor. GUILELMO Avanti. FERRANDO Fingo labbra tremanti, Fingo di pianger, fingo Di morir al suo piè. GUILELMO Bravo assai per mia fè! Ed ella? FERRANDO Ella da prima ride, scherza, Mi burla. GUILELMO E poi? FERRANDO E poi Finge di impietosirsi. GUILELMO Oh cospettaccio! FERRANDO Alfin scoppia la bomba, Pura come colomba Al suo caro Guilelmo ella si serba. Mi discaccia superba, Mi maltratta, mi fugge, Testimonio rendendomi e messaggio Che una femmina ell'è senza paraggio. GUILELMO Bravo tu, bravo io, Brava la mia Penelope! Lascia un po' ch'io ti abbracci Per sì felice augurio, O mio fido Mercurio! FERRANDO E la mia Dorabella? Come s'è diportata? Ah, non ci ho neppur dubbio. (con trasporto) Assai conosco Quella sensibil alma. GUILELMO Eppur un dubbio, Parlandoti a quattr'occhi, Non saria mal, se tu l'avessi. FERRANDO Come? GUILELMO Dico così per dir! (da sè) Avrei piacere d'indorargli la pillola. FERRANDO Stelle! Cesse ella forse Alle lusinghe tue? Ah, s'io potessi Sospettarlo soltanto! GUILELMO È sempre bene Il sospettare un poco in questo mondo. FERRANDO Eterni dei! Favella! A foco lento Non mi far qui morir: ma no, tu vuoi Prenderti meco spasso; ella non ama, Non adora che me. GUILELMO Certo! Anzi in prova Di suo amor, di sua fede, Questo bel ritrattino ella mi diede. FERRANDO (furente) Il mio ritratto! Ah, perfida! (vuol partire) GUILELMO Ove vai? FERRANDO A trarle il cor dal scellerato petto E a vendicar il mio tradito affetto. GUILELMO Fermati! FERRANDO (risoluto) No, mi lascia! GUILELMO Sei tu pazzo? Vuoi precipitarti Per una donna che non val due soldi? (da sè) Non vorrei che facesse Qualche corbelleria! FERRANDO Numi! Tante promesse, E lagrime, e sospiri, e giuramenti, In sì pochi momenti Come l'empia obliò? GUILELMO Perbacco, io non lo so. FERRANDO Che fare or deggio? A qual partito, A qual idea m'appiglio? Abbi di me pietà, dammi consiglio. GUILELMO Amico, non saprei Qual consiglio a te dar. FERRANDO Barbara! Ingrata! In un giorno! In poch'ore! GUILELMO Certo un caso quest'è da far stupore. No. 26 Aria GUILELMO Donne mie, la fate a tanti, Che, se il ver vi deggio dir, Se si lagnano gli amanti Li comincio a compatir. Io vo' bene al sesso vostro, Lo sapete, ognun lo sa; Ogni giorno ve lo mostro, Vi do segno (marche) d'amistà. Ma quel farla a tanti e tanti, M'avvilisce in verità. Mille volte il brando presi Per salvar il vostro onor; Mille volte vi difesi Colla bocca e più col cor. Ma quel farla a tanti e tanti È un vizietto seccator. Siete vaghe, siete amabili, Più tesori il ciel vi die E le grazie vi circondano Dalla testa fino ai piè. Ma la fate a tanti e tanti Che credibile non è, Che, se gridano gli amanti, Hanno certo un gran perchè. (parte)   