GUILELMO Oh poveretto me, cosa ho veduto! Cosa ho sentito mai! DON ALFONSO Per carità, silenzio! GUILELMO Mi pelerei la barba, Mi grafferei la pelle E darei colle corna entro le stelle. Fu quella Fiordiligi, la Penelope, L'Artemisia del secolo! Briccona, Assassina, furfante, ladra, cagna! DON ALFONSO Lasciamolo sfogar. FERRANDO (entrando) Ebben! GUILELMO Dov'è? FERRANDO Chi? La tua Fiordiligi? GUILELMO La mia Fior, fior di diavolo, Che strozzi lei prima e dopo me! FERRANDO Tu vedi bene: V'han delle differenze in ogni cosa; (ironicamente) Un poco di più merto ... GUILELMO Ah, cessa, cessa Di tormentarmi ed una via piuttosto Studiam di castigarle Sonoramente. DON ALFONSO Io so qual'è: sposarle. GUILELMO Vorrei sposar piuttosto La barca di Caronte! FERRANDO La grotta di Vulcano. GUILELMO La porta dell'inferno. DON ALFONSO Dunque restate celibi in eterno. FERRANDO Mancheran forse donne Ad uomin come noi? DON ALFONSO Non c'è abbondanza d'altro. Ma l'altre che faran, Se ciò fer queste? In fondo, voi le amate Queste vostre cornacchie spennacchiate. GUILELMO Ah, purtroppo! FERRANDO Purtroppo! DON ALFONSO Ebben, pigliatele Com'elle son; natura non potea Fare l'eccezione, il privilegio Di creare due donne d'altra pasta Per i vostri bei musi; in ogni cosa Ci vuol filosofia. Venite meco; Di combinar le cose Studierem la maniera. Vo' che ancor questa sera Doppie nozze si facciano; Frattanto un'ottava ascoltate: Felicissimi voi, se la imparate. No. 30 Andante DON ALFONSO Tutti accusan le donne Ed io le scuso. Se mille volte al dì cangiano amore; Altri un vizio lo chiama, ed altri un uso, Ed a me par necessità del core. L'amante che si trova alfin deluso, Non condanni l'altrui, Ma il proprio errore. Giacchè giovani, vecchie e belle e brutte, Ripetete con me: Così fan tutte! FERRANDO, GUILELMO E DON ALFONSO Così fan tutte!  