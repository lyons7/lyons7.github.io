FIORDILIGI Sorella, cosa dici? DORABELLA Io son stordita Dallo spirto infernal di tal ragazza. FIORDILIGI Ma credimi: è una pazza. Ti par che siamo in caso Di seguir suoi consigli? DORABELLA Oh certo, se tu pigli Pel rovescio il negozio. FIORDILIGI Anzi io lo piglio Per il suo vero dritto: Non credi tu delitto Per due giovani omai promesse spose Il far di queste cose? DORABELLA Ella non dice Che facciamo alcun mal. FIORDILIGI È mal che basta Il far parlar di noi! DORABELLA Quando si dice Che vengon per Despina! FIORDILIGI Oh, tu sei troppo largo di coscienza! E che diran gli sposi nostri? DORABELLA Nulla; O non sapran l'affare, Ed è tutto finito, O sapran qualche cosa, E allor diremo Che vennero per lei. FIORDILIGI Ma i nostri cori? DORABELLA Restano quel che sono; Per divertirsi un poco, e non morire Dalla malinconia. Non si manca di fè, Sorella mia. FIORDILIGI Questo è ver. DORABELLA Dunque? FIORDILIGI Dunque fa un po' tu: Ma non voglio aver colpa Se poi nasce un imbroglio. DORABELLA Che imbroglio nascer deve Con tanta precauzion? Per altro, ascolta, Per intenderci bene: Qual vuoi sceglier per te de' due Narcisi? FIORDILIGI Decidi tu, sorella. DORABELLA Io già decisi. No. 20 Duetto DORABELLA Prenderò quel brunettino, Che più lepido mi par. FIORDILIGI Ed intanto io col biondino Vo' un po' ridere e burlar. DORABELLA Scherzosetta, ai dolci detti Io di quel risponderò. FIORDILIGI Sospirando, i sospiretti Io dell'altro imiterò. DORABELLA Mi dirà: Ben mio, mi moro! FIORDILIGI Mi dirà: Mio bel tesoro! FIORDILIGI E DORABELLA Ed intanto che diletto, Che spassetto Io proverò!  