DON ALFONSO Eccovi il medico, Signore belle! FERRANDO E GUILELMO (fra loro) Despina in maschera! Che trista pelle! DESPINA "Salvete, amabiles Bones puelles!" FIORDILIGI E DORABELLA Parla un linguaggio Che non sappiamo. DESPINA Come comandano, Dunque, parliamo. So il greco e l'arabo, So il turco e il vandalo; Lo svevo e il tartaro So ancor parlar. DON ALFONSO Tanti linguaggi Per sè conservi; Quei miserabili Per ora osservi: Preso hanno il tossico; Che si può far? FIORDILIGI E DORABELLA Signor dottore, Che si può far? DESPINA (toccando il polso e la fronte all'uno ed all'altro) Saper bisognami Pria la cagione E quinci l'indole Della pozione: Se calda o frigida, Se poca o molta, Se in una volta Ovvero in più. FIORDILIGI, DORABELLA E DON ALFONSO Preso han l'arsenico, Signor dottore; Qui dentro il bevvero. La causa è amore Ed in un sorso Sel mandar giù. DESPINA Non vi affannate, Non vi turbate; Ecco una prova Di mia virtù. FIORDILIGI E DORABELLA Egli ha di un ferro La man fornita. DESPINA Questo è quel pezzo Di calamita: Pietra mesmerica, Ch'ebbe l'origine Nell'Alemagna, Che poi sì celebre Là in Francia fu. (Tocca con un pezzo di calamita la testa ai finti infermi e striscia dolcemente i loro corpi per lungo.) FIORDILIGI, DORABELLA E DON ALFONSO Come si muovono, Torcono, scuotono! In terra il cranio Presto percuotono. DESPINA Ah, lor la fronte Tenete su. FIORDILIGI E DORABELLA (Metton la mano alla fronte dei due amanti.) Eccoci pronte! DESPINA Tenete forte. Coraggio! Or liberi Siete da morte. FIORDILIGI, DORABELLA E DON ALFONSO Attorno guardano, Forze riprendono. Ah, questo medico Vale un Perù! FERRANDO E GUILELMO (sorgendo in piedi) Dove son? Che loco è questo? Chi è colui? Color chi sono? Son di Giove innanzi al trono? Sei tu Palla o Citerea? (Ferrando a Fiordiligi e Guilelmo a Dorabella) No, tu sei l'alma mia dea! Ti ravviso Al dolce viso E alla man ch'or ben conosco E che sola è il mio tesor. (Abbracciano le amanti teneramente e bacion loro la mano.) DESPINA E DON ALFONSO Sono effetti ancor del tosco; Non abbiate alcun timor. FIORDILIGI E DORABELLA Sarà ver, ma tante smorfie Fanno torto al nostro onor. FERRANDO E GUILELMO (a Fiordiligi e Dorabella) Per pietà, bell'idol mio! Volgi a me le luci liete. FIORDILIGI E DORABELLA Più resister non poss'io! DESPINA E DON ALFONSO In poch'ore, lo vedrete, Per virtù del magnetismo Finirà quel parossismo, Torneranno al primo umor. FERRANDO E GUILELMO (da sè) Dalla voglia ch'ho di ridere Il polmon mi scoppia or or. (forte) Dammi un bacio, o mio tesoro; Un sol bacio, o qui mi moro. FIORDILIGI E DORABELLA Stelle, un bacio? DESPINA Secondate Per effetto di bontade. FIORDILIGI E DORABELLA Ah, che troppo si richiede Da una fida onesta amante! Oltraggiata è la mia fede, Oltraggiato è questo cor! DESPINA, FERRANDO, GUILELMO E DON ALFONSO (ognuno da sè) Un quadretto più giocondo Non si vide in tutto il mondo; Quel che più mi fa da ridere È quell'ira e quel furor. FIORDILIGI E DORABELLA Disperati, Attossicati, Ite al diavol quanti siete; Tardi inver vi pentirete Se più cresce il mio furor! FERRANDO E GUILELMO (da sè) Ma non so se vera o finta Sia quell'ira e quel furor, Nè vorrei che tanto foco Terminasse in quel d'amor. DESPINA E DON ALFONSO (da sè) Io so ben che tanto foco Cangerassi in quel d'amor.  