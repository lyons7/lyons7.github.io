DESPINA Madame, ecco la vostra colazione. (Dorabella gitta tutto a terra.) Diamine, cosa fate? FIORDILIGI E DORABELLA (Si cavano entrambe tutti gli ornamenti donneschi.) Ah! Ah! DESPINA Che cosa è nato? FIORDILIGI Ov'è un acciaro? DORABELLA Un veleno, dov'è? DESPINA Padrone, dico! DORABELLA Ah, scostati! Paventa il tristo effetto D'un disperato affetto! Chiudi quelle finestre; odio la luce, Odio l'aria che spiro, odio me stessa. Chi schernisce il mio duol, chi ne consola? Deh fuggi; per pietà, lasciami sola! No. 11 Aria DORABELLA Smanie implacabili Che m'agitate, Entro quest'anima Più non cessate, Finchè l'angoscia Mi fa morir. Esempio misero D'amor funesto Darò all'Eumenidi, Se viva resto Col suono orribile De' miei sospir. (Si metton a sedere in disparte a forsennate.) Recitativo DESPINA Signora Dorabella, Signora Fiordiligi, Ditemi: che cos'è stato? DORABELLA Oh terribil disgrazia! DESPINA Sbrigatevi in buon'ora! FIORDILIGI Da Napoli partiti Sono gli amanti nostri. DESPINA (ridendo) Non c'è altro? Ritorneran. DORABELLA Chi sa! DESPINA Come, chi sa? Dove son iti? DORABELLA Al campo di battaglia! DESPINA Tanto meglio per loro: Li vedrete tornar carchi d'alloro. FIORDILIGI Ma ponno anche perir! DESPINA Allora poi Tanto meglio per voi. FIORDILIGI (sorge arrabbiata) Sciocca, che dici? DESPINA La pura verità: due ne perderete, Vi restan tutti gli altri. FIORDILIGI Ah, perdendo Guilelmo, Mi pare ch'io morrei! DORABELLA Ah, Ferrando perdendo, Mi par che viva a seppellirmi andrei! DESPINA Brave! Vi par, ma non è ver; ancora Non vi fu donna che d'amor sia morta. Per un uomo morir! Altri ve n'hanno Che compensano il danno. DORABELLA E che credi che potria Altr'uom amar chi s'ebbe par amante Un Guilelmo, un Ferrando? DESPINA Han gli altri ancora Tutto quello ch'han essi. Un uomo adesso amate, Un altro n'amerete; Uno val l'altro, Perchè nessun val nulla. Ma non parliam di ciò; Sono ancor vivi E vivi torneran, Ma son lontani. E piuttosto che in vani Pianti perdere il tempo, Pensate a divertirvi. FIORDILIGI (con trasporto di collera) Divertirci? DESPINA Sicuro! E, quel ch'è meglio, Far all'amor come assassine, e come Faranno al campo i vostri cari amanti. DORABELLA Non offender così quell'alme belle Di fedeltà, d'intatto amore esempi. DESPINA Via, via! Passaro i tempi Da spacciar queste favole ai bambini. No. 12 Aria DESPINA In uomini, in soldati Sperare fedeltà? (ridendo) Non vi fate sentir, per carità! Di pasta simile Son tutti quanti, Le fronde mobili, L'aure incostanti Han più degli uomini Stabilità. Mentite lagrime, Fallaci sguardi, Voci ingannevoli, Vezzi bugiardi Son le primarie Lor qualità. In noi non amano Che il lor diletto; Poi ci dispregiano, Neganci affetto Né val da' barbari Chieder pietà. Paghiam, o femmine, D'ugual moneta Questa malefica Razza indiscreta; Amiam per comodo, Per vanità. (Tutte partono.)  