DON ALFONSO Alla bella Despinetta Vi presento, amici miei; Non dipende che da lei Consolar il vostro cor. FERRANDO E GUILELMO (con tenerezza affettata) Per la man, che lieto io bacio, Per quei rai di grazia pieni, Fa che volga a me sereni I begli occhi il mio tesor. DESPINA (ridendo, da sè) Che sembianze! Che vestiti! Che figure! Che mustacchi! Io non so se son Valacchi O se Turchi son costor. DON ALFONSO (piano, a Despina) Che ti par di quell'aspetto? DESPINA Per parlarvi schietto schietto, Hanno un muso Fuor dell'uso, Vero antidoto d'amor. FERRANDO, GUILELMO E DON ALFONSO (sottovoce) Or la cosa è appien decisa; Se costei non ci ravvisa, Non c'è più nessun timor. FIORDILIGI E DORABELLA (di dentro) Ehi, Despina! Olà, Despina! DESPINA Le padrone! DON ALFONSO (a Despina) Ecco l'istante! Fa con arte; io qui m'ascondo. (Si ritira.) FIORDILIGI E DORABELLA (escono dalla loro stanza) Ragazzaccia tracotante, Che fai lì con simil gente? Falli uscire immantinente, O ti fo pentir con lor. DESPINA, FERRANDO E GUILELMO (Tutti tre s'inginocchiano.) Ah, madame, perdonate! Al bel piè languir mirate Due meschin, di vostro merto Spasimanti adorator. FIORDILIGI E DORABELLA Giusti numi! Cosa sento? Dell'enorme tradimento, Chi fu mai l'indegno autor? DESPINA, FERRANDO E GUILELMO Deh, calmate quello sdegno! FIORDILIGI E DORABELLA Ah, che più non ho ritegno! Tutta piena ho l'alma in petto Di dispetto E di terror! DESPINA E DON ALFONSO (da sè) Mi dà un poco di sospetto Quella rabbia e quel furor. FERRANDO E GUILELMO (da sè) Qual diletto È a questo petto Quella rabbia e quel furor! FIORDILIGI E DORABELLA (da sè) Ah, perdon, mio bel diletto; Innocente è questo cor. Recitativo DON ALFONSO (dalla porta) Che sussurro! Che strepito! Che scompiglio è mai questo! Siete pazze, Care le mie ragazze? Volete sollevar il vicinato? Cos'avete? Ch'è nato? DORABELLA (con furore) Oh ciel! Mirate: Uomini in casa nostra. DON ALFONSO (senza guardarli) Che male c'è? FIORDILIGI (con fuoco) Che male? In questo giorno? Dopo il caso funesto? DON ALFONSO Stelle! Sogno, o son desto! Amici miei, miei dolcissimi amici! Voi qui? Come? Perchè? Quando? In qual modo? Numi! Quanto ne godo! (piano a Ferrando e Guilelmo) Secondatemi. FERRANDO Amico Don Alfonso! GUILELMO Amico caro! (Si abbracciano con trasporto.) DON ALFONSO Oh bella improvvisata! DESPINA Li conoscete voi? DON ALFONSO Se li conosco? Questi sono i più dolci amici Ch'io mi abbia in questo mondo E vostri ancor saranno. FIORDILIGI E in casa mia che fanno? GUILELMO Ai vostri piedi Due rei, due delinquenti, ecco, Madame! Amor ... DORABELLA Numi, che sento! (Le donne si ritirano essi le inseguono.) FERRANDO Amor, il nume Sì possente per voi, qui ci conduce. GUILELMO Vista appena la luce Di vostre fulgidissime pupille, ... FERRANDO ... che alle vive faville, ... GUILELMO ... farfalette amorose agonizzanti, ... FERRANDO ... vi voliamo davanti ... GUILELMO ... ed ai lati ed a retro ... FERRANDO E GUILELMO ... per implorar pietade in flebil metro. FIORDILIGI Stelle! Che ardir! DORABELLA Sorella, che facciamo? FIORDILIGI Temerari! Sortite! Fuori di questo loco! (Despina sorte impaurita.) E non profani L'alito infausto degli infami detti Nostro cor, nostro orecchio e nostri affetti! Invan per voi, per gli altri, invan si cerca Le nostr'alme sedur; l'intatta fede Che per noi già si diede ai cari amanti, Saprem loro serbar infino a morte A dispetto del mondo e della sorte. No. 14 Aria FIORDILIGI Come scoglio immoto resta Contra i venti e la tempesta, Così ognor quest'alma è forte Nella fede e nell'amor. Con noi nacque quella face Che ci piace, E ci consola, E potrà la morte sola Far che cangi affetto il cor. Rispettate, Anime ingrate, Quest'esempio di costanza E una barbara speranza Non vi renda audaci ancor! (Van per partire. Ferrando la richiama, Guilelmo richiama l'altra.) Recitativo FERRANDO An, non partite! GUILELMO Ah, barbare, restate! (a Don Alfonso) Che vi pare? DON ALFONSO (Aspettate.) Per carità, ragazze: Non mi fate più far trista figura. DORABELLA (con fuoco) E che pretendereste? DON ALFONSO Eh, nulla! Ma mi pare ... Che un pochin di dolcezza ... Alfin son galantuomini E sono amici miei. FIORDILIGI Come! E udire dovrei ... ? GUILELMO Le nostre pene e sentirne pietà! La celeste beltà degli occhi vostri La piaga aprì nei nostri, Cui rimedia può solo Il balsamo d'amore: Un solo istante il core aprite, o belle, A sue dolci facelle; a voi davanti Spirar vedrete i più fedeli amanti. No. 15 Aria GUILELMO Non siate ritrosi, Occhietti vezzosi; Due lampi amorosi Vibrate un po' in qua. Felici rendeteci; Amate con noi, E noi felicissime Faremo anche voi. Guardate, Toccate, Il tutto osservate: Siam due cari matti, Siam forti e ben fatti, E come ognun vede, Sia merto, sia caso, Abbiamo bel piede, Bell'occhio, bel naso, Guardate bel piede, osservate bell'occhio, Toccate bel naso, il tutto osservate: E questi mustacchi Chiamare si possono Trionfi degli uomini, Pennacchi d'amor. (Fiordiligi e Dorabella partono.)   