DON ALFONSO Oh, la saria da ridere! Sì poche Son le donne costanti in questo mondo E qui ve ne son due! Non sarà nulla. (Entra Despina.) Vieni, vieni, fanciulla, e dimmi un poco Dove sono e che fan le tue padrone. DESPINA Le povere buffone Stanno nel giardinetto A lagnarsi coll'aria e colle mosche D'aver perso gli amanti. DON ALFONSO E come credi Che l'affar finirà? Vogliam sperare Che faranno giudizio? DESPINA Io lo farei; E dove piangon esse, io riderei. Disperarsi, strozzarsi Perchè parte un amante! Guardate che pazzia! Se ne pigliano due, se uno va via. DON ALFONSO Brava! Questa è prudenza. (da sè) Bisogna impuntigliarla. DESPINA È legge di natura E non prudenza sola. Amor cos'è? Piacer, comodo, gusto, Gioia, divertimento, Passatempo, allegria; non è più amore Se incomodo diventa, Se invece di piacer nuoce e tormenta. DON ALFONSO Ma intanto quelle pazze ... DESPINA Quelle pazze Faranno a modo nostro. È buon che sappiano D'essere amate da color. DON ALFONSO Lo sanno. DESPINA Dunque riameranno. Diglielo si suol dire E lascia fare al diavolo. DON ALFONSO E come far vuoi perchè ritornino Or che partiti sono, e che li sentano E tentare si lascino Queste tue bestioline? DESPINA A me lasciate La briga di condur tutta la macchina. Quando Despina macchina una cosa Non può mancar d'effetto; ho già menati Mill'uomini pel naso, saprò menar due femmine. Son ricchi i due monsieurs mustacchi? DON ALFONSO Son ricchissimi. DESPINA Dove son? DON ALFONSO Sulla strada Attendendo mi stanno. DESPINA Ite e sul fatto Per la picciola porta A me riconduceteli; v'aspetto Nella camera mia. Purchè tutto facciate Quel ch'io v'ordinerò, pria di domani I vostri amici canteran vittoria, Ed essi avranno il gusto, ed io la gloria.  