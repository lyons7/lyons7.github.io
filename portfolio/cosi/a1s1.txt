FERRANDO  La mia Dorabella  Capace non è;  Fedel quanto bella  Il cielo la fe'. GUILELMO  La mia Fiordiligi  Tradirmi non sa;  Uguale in lei credo  Costanza e beltà. DON ALFONSO  Ho i crini già grigi,  Ex cathedra parlo,  Ma tali litigi  Finiscano qua. FERRANDO E GUILELMO  No, detto ci avete  Che infide esser ponno;  Provar cel' dovete  Se avete onestà. DON ALFONSO  Tai prove lasciamo. FERRANDO E GUILELMO  (metton mano alla spada)  No, no, le vogliamo:  O fuori la spada,  Rompiam l'amistà. DON ALFONSO  (a parte)  O pazzo desire,  Cercar di scoprire  Quel mal, che trovato  Meschini ci fa. FERRANDO E GUILELMO  (a parte)  Sul vivo mi tocca  Chi lascia di bocca  Sortire un accento  Che torto le fa. Recitativo GUILELMO  Fuor la spada: scegliete  Qual di noi più vi piace. DON ALFONSO  (placido)  Io son uomo di pace  E duelli non fo,  Se non a mensa. FERRANDO  O battervi,  O dir subito  Perchè d'infedeltà le nostre amanti  Sospettate capaci. DON ALFONSO  Cara semplicità, quanto mi piaci! FERRANDO  Cessate di scherzar,  O giuro al cielo ... DON ALFONSO  Ed io giuro alla terra.  Non scherzo, amici miei;  Solo saper vorrei  Che razza d'animali  Son queste vostre belle,  Se han come tutti noi carne, ossa e pelle,  Se mangian come noi, se veston gonne,  Alfin, se dee, se donne son ... FERRANDO E GUILELMO  Son donne, ma son tali ... DON ALFONSO  E in donne pretendete  Di trovar fedeltà?  Quanto mi piaci mai, semplicità! No. 2 Terzetto DON ALFONSO  (scherzando)  È la fede delle femmine  Come l'araba fenice,  Che vi sia ciascun lo dice,  Dove sia nessun lo sa. FERRANDO  (con fuoco)  La fenice è Dorabella. GUILELMO  (con fuoco)  La fenice è Fiordiligi. DON ALFONSO  Non è questa, non è quella,  Non fu mai, non vi sarà. Recitativo FERRANDO  Scioccherie di poeti! GUILELMO  Scempiaggini di vecchi! DON ALFONSO  Or bene, udite,  Ma senza andar in collera:  Qual prova avete voi, che ognor costanti  Vi sien le vostre amanti;  Chi vi fe' sicurtà, che invariabili  Sono i lor cori? FERRANDO  Lunga esperienza. GUILELMO  Nobil educazion. FERRANDO  Pensar sublime. GUILELMO  Analogia d'umor. FERRANDO  Disinteresse. GUILELMO  Immutabil carattere. FERRANDO  Promesse. GUILELMO  Proteste. FERRANDO  Giuramenti. DON ALFONSO  Pianti, sospir, carezze, svenimenti.  Lasciatemi un po' ridere! FERRANDO  Cospetto!  Finite di deriderci! DON ALFONSO  Piano, piano;  E se toccar con mano  Oggi vi fo che come l'altre sono? GUILELMO  Non si può dar! FERRANDO  Non è! DON ALFONSO  Giochiam! FERRANDO  Giochiamo! DON ALFONSO  Cento zecchini. GUILELMO  E mille, se volete. DON ALFONSO  Parola! FERRANDO  Parolissima! DON ALFONSO  E un cenno, un motto, un gesto,  Giurate di non far di tutto questo  Alle vostre Penelopi. FERRANDO  Giuriamo. DON ALFONSO  Da soldati d'onore? GUILELMO  Da soldati d'onore. DON ALFONSO  E tutto quel farete  Ch'io vi dirò di far? FERRANDO  Tutto. GUILELMO  Tuttissimo. DON ALFONSO  Bravissimi!. FERRANDO E GUILELMO  Bravissimo,  Signor Don Alfonsetto. FERRANDO  A spese vostre or ci divertiremo. GUILELMO  (a Ferrando)  E de' cento zecchini che faremo? No. 3 Terzetto FERRANDO  Una bella serenata  Far io voglio alla mia dea. GUILELMO  In onor di Citerea  Un convito io voglio far. DON ALFONSO  Sarò anch'io de' convitati? FERRANDO E GUILELMO  Ci sarete, sì, signor. FERRANDO, GUILELMO E DON ALFONSO  E che brindis replicati  Far vogliamo al dio d'amor.  (partono)  