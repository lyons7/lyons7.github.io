FERRANDO E GUILELMO (di dentro) Si mora, sì, si mora Onde appagar le ingrate. DON ALFONSO (di dentro) C'è una speranza ancora; Non fate, oh Dei, non fate! FIORDILIGI E DORABELLA Stelle, che grida orribili! FERRANDO E GUILELMO Lasciatemi! DON ALFONSO Aspettate! (Ferrando e Guilelmo, portando ciascuno una boccetta, entrano seguiti da Don Alfonso.) FERRANDO E GUILELMO L'arsenico mi liberi Di tanta crudeltà! (Bevono e gittan via la boccetta, nel voltarsi, vedono le due donne.) FIORDILIGI E DORABELLA Stelle, un velen fu quello? DON ALFONSO Veleno buono e bello, Che ad essi in pochi istanti La vita toglierà! FIORDILIGI E DORABELLA Il tragico spettacolo Gelare il cor mi fa. FERRANDO E GUILELMO Barbare, avvicinatevi; D'un disperato affetto Mirate il triste effetto E abbiate almen pietà. TUTTI Ah, che del sole il raggio Fosco per me diventa! Tremo, le fibre e l'anima Par che mancar mi senta, Nè può la lingua o il labbro Accenti articolar! (Ferrando e Guilelmo cadono sopra i banchi d'erba.) DON ALFONSO Giacchè a morir vicini Sono quei meschinelli, Pietade almeno a quelli Cercate di mostrar. FIORDILIGI E DORABELLA Gente, accorrete, gente! Nessuno, oh Dio, ci sente! Despina! DESPINA (di dentro) Chi mi chiama? FIORDILIGI E DORABELLA Despina! DESPINA (entrando) Cosa vedo! Morti i meschini io credo O prossimi a spirar! DON ALFONSO Ah, che purtroppo è vero! Furenti, disperati, Si sono avvelenati! Oh, amore singolar! DESPINA Abbandonar i miseri Saria per voi vergogna, Soccorrerli bisogna. FIORDILIGI, DORABELLA E DON ALFONSO Cosa possiam mai far? DESPINA Di vita ancor dàn segno; Con le pietose mani Fate un po' lor sostegno. (a Don Alfonso) E voi con me correte: Un medico, un antidoto Voliamo a ricercar. (Despina e Don Alfonso partono.) FIORDILIGI E DORABELLA Dei, che cimento è questo! Evento più funesto Non si potea trovar! FERRANDO E GUILELMO (da sè) Più bella commediola Non si potea trovar! Ah! FIORDILIGI E DORABELLA (stanno lontano dagli amanti) Sospiran gl'infelici! FIORDILIGI Che facciamo? DORABELLA Tu che dici? FIORDILIGI In momenti Sì dolenti Chi potriali abbandonar? DORABELLA (accostandosi un poco) Che figure interessanti! FIORDILIGI (accostandosi un poco) Possiam farci un poco avanti. DORABELLA Ha freddissima la testa. FIORDILIGI Fredda fredda è ancora questa. DORABELLA Ed il polso? FIORDILIGI Io non gliel' sento. DORABELLA Questo batte lento lento. FIORDILIGI E DORABELLA Ah, se tarda ancor l'aita, Speme più non v'è di vita! FERRANDO E GUILELMO (sottovoce) Più domestiche e trattabili Sono entrambe diventate; Sta a veder che lor pietade Va in amore terminar. FIORDILIGI E DORABELLA Poverini! La lor morte Mi farebbe lagrimar.  