FERRANDO E GUILELMO Sani e salvi, agli amplessi amorosi Delle nostre fidissime amanti Ritorniamo di gioia esultanti Per dar premio alla lor fedeltà! DON ALFONSO Giusti Numi! Guilelmo! Ferrando! Oh, che giubilo! Qui? Come e quando? FERRANDO E GUILELMO Richiamati da regio contrordine, Pieno il cor di contento e di gaudio, Ritorniamo alle spose adorabili, Ritorniamo alla vostra amistà. GUILELMO (a Fiordiligi) Ma cos'è quel pallor, quel silenzio? FERRANDO (a Dorabella) L'idol mio perchè mesto si sta? DON ALFONSO Dal diletto confuse ed attonite Mute mute si restano là. FIORDILIGI E DORABELLA (Ah, che al labbro le voci mi mancano; Se non moro un prodigio sarà.) GUILELMO (I servi portano un baule.) Permettete che sia posto Quel baul in quella stanza. Dei, che veggio! Un uom nascosto! Un notaio! Qui che fa? DESPINA (esce senza cappello) No, signor, non è un notaio; È Despina mascherata Che dal ballo or è tornata E a spogliarsi or venne qua. FERRANDO E GUILELMO (da sè) Una furba uguale a questa Dove mai si troverà? DESPINA Una furba che m'agguagli Dove mai si troverà? FIORDILIGI E DORABELLA La Despina? La Despina? Non capisco come va. (Don Alfonso lascia cadere accortamente il contratto sottoscritto dalle donne.) DON ALFONSO (piano agli amanti) Già cader lasciai le carte; Raccoglietele con arte. (Ferrando raccoglie il contratto.) FERRANDO Ma che carte sono queste? GUILELMO Un contratto nuziale! FERRANDO E GUILELMO Giusto ciel! Voi qui scriveste, Contraddirci omai non vale! Tradimento, tradimento! Ah, si faccia il scoprimento E a torrenti, a fiumi, a mari Indi il sangue scorrerà! (Vanno per entrare nell'altra camera; le donne li arrestano) FIORDILIGI E DORABELLA Ah, signor, son rea di morte E la morte io sol vi chiedo; Il mio fallo tardi vedo; Con quel ferro un sen ferite Che non merita pietà! FERRANDO E GUILELMO Cosa fu? FIORDILIGI E DORABELLA (additando Despina e Don Alfonso) Per noi favelli Il crudel, la seduttrice! DON ALFONSO Troppo vero è quel che dice E la prova è chiusa lì! (Accenna la camera dov'erano entrati prima gli amanti. Ferrando e Guilelmo entrano in camera.) FIORDILIGI E DORABELLA Dal timor io gelo, io palpito, Perchè mai li discoprì! (Ferrando e Guilelmo escono dalla camera, senza cappelli, senza mantelli e senza mustacchi, ma coll'abito finto e burlano in modo ridicolo le amanti e Despina.) FERRANDO (a Fiordiligi) A voi s'inchina, Bella damina, Il cavaliere dell'Albania! GUILELMO (a Dorabella) Il ritrattino Pel coricino Ecco, io le rendo, signora mia! FERRANDO E GUILELMO (a Despina) Ed al magnetico signor dottore Rendo l'onore Che meritò! FIORDILIGI, DORABELLA E DESPINA Stelle, che veggo! FERRANDO, GUILELMO E DON ALFONSO Son stupefatte! FIORDILIGI, DORABELLA E DESPINA Al duol non reggo! FERRANDO, GUILELMO E DON ALFONSO Son mezze matte! FIORDILIGI E DORABELLA (accennando Don Alfonso) Ecco là il barbaro Che c'ingannò! DON ALFONSO V'ingannai, ma fu l'inganno Disinganno ai vostri amanti, Che più saggi omai saranno, Che faran quel ch'io vorrò. (li unisce e li fa abbracciare) Qua le destre, siete sposi, Abbracciatevi e tacete, Tutti quattro ora ridete, Ch'io già risi e riderò. FIORDILIGI E DORABELLA Idol mio, se questo è vero, Colla fede e coll'amore Compensar saprò il tuo core, Adorarti ognor saprò. FERRANDO E GUILELMO Te lo credo, gioia bella, Ma la prova far non vo'. DESPINA Io non so se veglio o sogno, Mi confondo, mi vergogno; Manco mal, se a me l'han fatta, Ch'a molt'altri anch'io la fo. TUTTI Fortunato l'uom che prende Ogni cosa per buon verso E tra i casi e le vicende Da ragion guidar si fa. Quel che suole altrui far piangere Fia per lui cagion di riso E del mondo in mezzo ai turbini Bella calma troverà.  